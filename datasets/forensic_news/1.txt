'Yengeç' davasında üç tahliye 
Yargıtay, İzmir'de görevden alınan savcı Murat Gök'ün yaptığı 'Yengeç' operasyonunda tutuklanan arasında hakim Asım Korkut'un da bulunduğu 3 sanığın tahliye edilmesine karar verdi 

Yargıtay 5. Ceza Dairesi, İzmir’de "tefecilik suçlaması" nedeniyle ceza evinde bulunun bir tutuklunun tahliyesinin sağlanmasında "rüşvet aldığı" iddiasıyla başlatılan ve "Yengeç" adı verilen operasyonda tutuklanan İzmir 10. Ağır Ceza Mahkemesi Eski Başkanı Asım Korkut ile Avukat Ahmet Erpek ve Mehmet Korkut’un tahliyesine karar verdi. 
Yargıtay 5. Ceza Dairesi’nin ilk derece mahkemesi sıfatıyla yaptığı yargılamanın bugünkü duruşmasına, tutuklu sanıklar eski hakim Asım Korkut, avukat Erpek ve Mehmet Korkut ile tutuklu sanıklar Hamza Korkut, İsmail Canvarol ve sanık avukatları katıldı. 
Duruşmada, diğer sanıkları "200 bin dolar verin, yoksa sizi yakarım. Ben yatarım, sizi de yatırımım" şeklinde tehdit ettiği iddiaları avukat Erpek’e soruldu. İddiaları kabul etmeyen Erpek, kimseyi tehdit etmediğini, kendisinin de mağdur durumda olduğunu söyledi. Ek savunmasını okuyan Erpek, Türkiye’de teknik takip ve gizli soruşturmacı için hakim kararı gerektiğini, ancak hakimlerin de iş yoğunluğu nedeniyle emniyet güçlerinin teknik takip ve gizli soruşturmacı taleplerini ise çok nadir reddettiğini söyledi. Soruşturmayı yürüten İzmir Cumhuriyet Savcısı Murat Gök’ün yürüttüğü diğer soruşturmaların basında geniş yer aldığını öne süren Erpek, Gök’e yönelik eleştirilerde bulundu. Erpek, dosyada yer alan delillerin hukuksuz elde edildiğini savunarak, delillerin yok sayılmasını talep etti. 
Eski Hakim Asım Korkut’un Avukatı Şakir Balcı da, İzmir Cumhuriyet Başsavcılığı’nın "bu dava dosyasında yer alan iddiaların altında kaldığı" iddiasında bulundu. Balcı, müvekkili Asım Korkut’un tahliyesini talep etti. 
Asım Korkut ise iddianamede yer alan aleyhindeki bilgi, belge ve ifadelerin karar verdiği davalarda hapse mahkum ettiği kişiler tarafından Cumhuriyet Savcılığına verildiğini ve taraflı olduğunu öne sürdü. Asım Korkut, dosyada adı geçen şahit ve tanıklara ilişkin iddianame örneklerini Yargıtay 5. Ceza Dairesi heyetine verdi. 
Yargıtay Cumhuriyet Savcısı, davada müşteki olarak yer alan Vedat Orhan Çelenk’in duruşmaya zorla getirilmesi kararı olmasına rağmen, üç celsedir duruşmaya getirilmediğini, ifadesinin alınamadığını belirterek, Çelenk’i duruşmada hazır etmeyen sorumlular hakkında cezai işlem yapılmasını istedi. 
Cumhuriyet savcısı tutuklu sanıkların, üzerine atılı suç vasfının değişmesi ihtimali, delillerin karartılma ihtimalinin bulunmaması ve tutuklu sanıkların tutuklukta geçen sürelerinin göz önünde bulundurularak tahliyesine karar verilmesini istedi. 
Yargıtay 5. Ceza Dairesi Başkanı Hayrettin Cevheroğlu da dosya kapsamında yer alan ve sanıkların dinlenmesini istediği şahitlerin dinlenilmesinden vazgeçilmesine, müşteki Çelenk’i duruşmada hazır etmeyen sorumlular hakkında yasal işlem yapılması için Yargıtay Cumhuriyet Başsavcılığına müzekkere yazılmasına karar verildiğini açıkladı. 
Cevheroğlu, tutuklu sanıklar eski Hakim Asım Korkut, Avukat Ahmet Erpek ve Mehmet Korkut’un üzerlerine atılı suç vasfının değişmesi ihtimali, tutuklamada geçen süre ve delillerin toplanmış olmasını göz önünde bulundurularak tahliyelerine karar verildiğini açıkladı.
