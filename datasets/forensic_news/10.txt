Yeşil"in oğlu tahliye edildi 
Çıkar amaçlı suç örgütüne ilişkin 23 sanığın yargılandığı davada, kamuoyunda "Yeşil" olarak tanınan Mahmut Yıldırım’ın oğlunun da aralarında bulunduğu 3 tutuklu sanık tahliye edildi. 
İstanbul 11. Ağır Ceza Mahkemesindeki duruşmaya, tutuklu sanıklar Murat Yıldırım, Ekrem Er ve Resul Kaya ile tutuksuz sanık Şemsettin Parılday katıldı. Diğer 19 tutuksuz sanık duruşmaya gelmedi. 
Duruşmada, Mahkeme Heyeti Başkanı, Yıldırım’ın davaya ilişkin 16 sayfadan oluşan bir dilekçe ile çeşitli gazete haberleri ve internet çıktılarını dosyaya sunduğunu bildirdi. 
Esas hakkında görüşü sorulan Cumhuriyet Savcısı Celal Kara da iş yoğunluğu nedeniyle mütalaa hazırlayamadığını belirterek, dosyanın mütalaa hazırlanmak üzere kendisine gönderilmesini istedi. 
Duruşmada söz alan sanık Murat Yıldırım, yazılı dilekçesini aynen tekrar ettiğini ve suçsuz olduğunu söyleyerek, tahliyesini talep etti. 
İfadeleri alınan diğer tutuklu sanıklar da tahliye isteminde bulundu. 
Murat Yıldırım’ın avukatı Uğur Kızılca da delillerin toplanmış olması, müvekkilinin 34 aydır tutuklu bulunması, kaçma şüphesinin ortadan kalkması ve tahliyesinin ardından askere gideceğinin göz önüne alınarak tahliye edilmesini istedi. 
Tahliye talepleri hakkında görüşünü açıklayan savcı Kara, atılı suçların niteliği ve gerektirdiği ceza miktarları ile kaçma şüphesi bulunması gibi nedenlerle tutuklu sanıkların bu halinin devamına karar verilmesini talep etti. 
Mahkeme heyeti, Murat Yıldırım, Ekrem Er ve Resul Kaya’nın, tutuklu kaldıkları süre ve delillerinin toplanmış olmasını dikkate alarak tahliyesine karar verdi. 
Duruşma, eksikliklerin giderilmesi amacıyla ertelendi. 


-CEZA İSTEMLERİ- 
Davanın iddianamesinde, Murat Yıldırım’ın, "haksız ekonomik çıkar sağlamak amacıyla silahlı suç örgütü kurup yönetmek", "Habip Durmuş’u öldürmeye teşebbüse azmettirmek", "Azmi Yılmaz’a yönelik yağma ve yağmaya teşebbüs etmek", "İsmet Eroğlu’na yönelik yağma", "silah ticareti" ve "sahte nüfus cüzdanı ile pasaport kullanmak" suçlarından 45 ile 75 yıl arasında hapis cezasına çarptırılması isteniyor. 
İddianamede, davanın diğer 22 sanığının da 1,5 ile 44,5 yıl arasında değişen hapis cezalarına çarptırılmaları talep ediliyor. 
