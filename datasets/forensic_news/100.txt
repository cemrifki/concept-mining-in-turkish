Avukata tokat cezası

İzmir Barosu avukatlarından Ahmet Özbay, bir davada karşı tarafta olan T.A.’ya çıkan tartışmada tokat attığı iddiasıyla açılan davada, 5. Ağır Ceza Mahkemesi’nce 1250 TL para cezasına çarptırıldı. Mahkeme Başkanı Hakim Ahmet Hekimoğlu, cezayı ertelemedi.


OLAY, bir yıl önce İzmir Adliyesi’nin dördüncü katında meydana geldi. İddiaya göre, avukat Ahmet Özbay, müvekkili Müge Koç’un, T.A. adına 11. Sulh Hukuk Mahkemesi’nde açtığı tazminat davasına girdi. Dava bitiminde T.A., koridorda yürüyen Özbay’ın arkasından, “Avukat bey ben mağdur oldum, günahsız olduğum halde karşı tarafı nasıl savunursunuz, beni buralara getirdiniz” diye seslendi. Bunun üzerine avukat Özbay, T.A.’ya tokat attı. Alsancak Devlet Hastanesi’ne gidip darp raporu alan T.A., daha sonra savcılığa gidip Özbay’dan şikayetçi oldu.
1-3 yıl hapsi istendi
Olayı soruşturan Karşıyaka Cumhuriyet Başsavcıvekili Ali Soylu, avukat Özbay’ın “basit yaralama” suçundan 1-3 yıl arasında hapis cezasıyla yargılanması istemiyle 5. Ağır Ceza Mahkemesi’nde dava açtı. Son duruşmaya, tutuksuz yargılanan Özbay’la avukatları katıldı. Tanık olarak dinlenen avukat Mustafa Tekin, meslektaşı Özbay’ın bir kadınla tartıştığını ancak tokat attığını görmediğini söyledi.
Avukat Özbay da suçlamaları kabul etmedi, “Tokat atmadım. Tarafıma duruşma salonunda hakaret etti. Mahkeme salonundan çıktıktan sonra beni baro odasına kadar izleyip, küfürler savurdu. Psikolojik rahatsızlığı olduğu için kendi kendini yaraladığını düşünüyorum. Ben vursam ayağa kalkamaz. Kendi kendine zarar verdi. Saçını başını çekti. Suçsuzum, beraatimi istiyorum. Bir şahsın iftira atmasıyla birinin ceza alması hukuk kurallarına aykırı” dedi.
1250 lira ödeyecek
Savcı mütalasında, sanığın suçu işlediğinin rapor, tanık beyanları ve tüm dosya kapsamına göre anlaşıldığından cezalandırılmasını talep etti. Mahkeme Başkanı Hakim Ahmet Hekimoğlu, sanığın karşı tarafla karşılıklı davaya girdiklerini, avukat Özbay’ın tepkili bir kişi olduğunun dosyadan anlaşıldığını belirtti. Hekimoğlu, davacının sanığı takip ederek, “Sizin Allah’ınız yok mu?” dediğini, avukatlık yapan bir erkeğin sadece bu söz üzerine kadına tokat atmasının olağan görülmediğini, böylece sanığın kasten yaralama suçu işlediği delillerle anlaşıldığını dile getirdi.
Hakim Ahmet Hekimoğlu, yargılama sonunda Özbay’ı bin 250 TL para cezasına çarptırdı. Ayrıca, cezanın dört eşit taksitle birer ay arayla ödenmesine, süresinde ödenmediği taktirde kalanın tamamının bir defada alınmasına, gerekirse hapse çevrileceğini açıkladı. Avukat Özbay’ın ise vekili kararı temyiz edeceklerini bildirdi
