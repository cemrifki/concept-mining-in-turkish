Savcı Öz"e belgeyi Eymür servis etti"
Ergenekon davasının tutuklu sanığı Vedat Yenerer’in avukatı Vural Ergül, ek klasörlerdeki bir belgenin alt satırında ‘Mehmet Eymur/Desktop/Savcı/Yeni Aktüel’ yazılı olduğunu belirterek, “Bu Eymür’ün dijital kimliğidir. Dava Eymür’ün savcıya servis ettiği belgelerle yönlendiriliyor” dedi. Söz konusu belgede Aktüel dergisinin kapağı yer alıyor ve kapaktaki haberlerden biri ‘Danıştay cinayetinde 500 milyon dolar izi’ başlığını taşıyor. 
Ergenekon davasının 22. duruşması Silivri Cezaevi’nde görüldü. Mahkeme başkanı Köksal Şengün, bir süre önce beyin kanaması geçiren ve kısmi felç geçiren ablası 77 yaşındaki Hicret Ceylan ölümü nedeniyle duruşmaya katılmadı. Şengün’ün yerine mahkemenin üye hâkimi Hasan Hüseyin Özese, mahkemeye başkanlık yaptı. Şengün’ün ablası dün İstanbul Cumhuriyet Başsavcısı Aykut Cengiz Engin ve savcı Zekeriya Öz’ün de katıldığı cenaze töreniyle toprağa verildi. 
Duruşmada söz alan tutuklu sanık gazeteci Vedat Yenerer’in avukatı Vural Ergül, 58 nolu ek klasörün 27. sayfasındaki bir belgenin alt satırında ‘MehmetEymur/Desktop/Savcı/Yeni Aktüel’ yazılı bir belge bulunduğunu belirterek, “Bu Eymür’ün dijital kimliğidir. Bu belgenin Eymür’den geldiğini gösterir. Eymür bilgisayarındaki belgeyi savcıya göndermiş. Savcı bunu unutarak dosyaya koymuş. Ergenekon davası Eymür’ün savcıya servis ettiği belgelerle yönlendiriliyor” dedi. Ergün, söz konusu belgenin bilirkişi tarafından incelenerek Eymür’e ait olup olmadığının araştırmasını talep etti. Söz konusu belge Aktüel dergisinin bir kapağı. Kapaktaki haberlerden biri ‘Danıştay cinayetinde 500 milyon dolar izi’ başlığını taşıyor. 
Duruşmada sorgusuna başlanan sanık Muzaffer Şenocak, aramalarda çantasında çıkan gaz maskesi, amonyumnitrat, fitil gibi malzemelerin 1999’daki Düzce depreminde arama kurtarma yaptığı sırada çantasında kaldığını, zehirli kimyasal maddelerin de altın işiyle uğraştığı için kullandığını belirtti. Şenocak, frekans bozucu jummer aletini ve bomba imha robotunun demosunun da bu işin ticaretini yaptığı için kendisinde bulunduğunu ifade etti. 
Tutuklu sanık Aydın Yüksek ise, Muzaffer Tekin’in ofisinde ele geçirilen ve askeri gizli belgelerin olduğu ‘16 nolu CD’yi kendisinin yaptığını, bilgileriyse Şenocak’tan aldığını söyledi. Yüksek, savcılara da “Allahınızdan bulun” dedi. 

‘Koğuş ağası Ertekin’ 
Tutuklu sanık Halil Behiç Gürcihan mahkemeye sunduğu dilekçenin ekine Emin Gürses’in ifadesini de koydu. Gürses ise bu ifadenin kendi iradesi dışında kendini ‘koğuş ağası’ ilan eden Hayrettin Ertekin tarafından dikta edildiğini söyledi.
