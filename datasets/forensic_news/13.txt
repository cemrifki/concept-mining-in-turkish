AKP taş atan çocuğa ağır ceza için yorum yapamıyor
Polise taş attıkları iddiasıyla çocukların ağır ceza talepleriyle yargılanması siyaset dünyasında da tartışma başlattı. 

TBMM İnsan Hakları Komsiyonu Başkanı AKP’li Zafer Üskül: Çocuklarımızı cezalandırmak değil kazanmak zorundayız. Siyasal istismara açık çocuklarımızın eğitimini, meslek edinmelerini sağlayacak projeler uygulanmalı, sosyal-sportif etnikler düzenlenmeli. Örneğin futbol okulu açılsa, sokaktan kurtulabilirler. Çocuklar için istenilen ceza konusunda olay yargıya intikal ettiği için bir değerlendirme yapmam doğru olmaz. 
AKP Grup Başkanvekili Bekir Bozdağ: Çocukların kim tarafından ve ne amaçla olursa olsun kullanılması kadar gayri insani, gayri ahlaki, gayri hukuku ve çirkin bir şey olamaz. Çocukları kullanmak merhametten ve insanlıktan yoksun kararmış ruhların işi olabilir. İddianameyi görmeden yapılacak her türlü değerlendirme yanlış olur. Çünkü hem Türk Ceza Kanunu hem de Çocukları Koruma Kanunu ile çocuklara ilişkin diğer mevzuatta koruyucu düzenlemeler vardır. Bunları da en iyi bilenler savcı ve hâkimlerdir. Gereğine uygun davranacaklardır. 
CHP İzmir Milletvekili Ahmet Ersin: Çocuklara o kadar ceza istenmesi yanlış. Bu çocukların yaptıkları eylemin farkında olup olmadığının tespit edilmesi lazım. O yaştaki çocukların böyle bir eylemi gerçekleştirirken sonucunun ne olacağını bilmeleri mümkün değil. Ebeveynlerinin sorumlu tutulması lazım. Böyle bir uygulama var ve bu uygulama insan haklarına, çocuk haklarına aykırı. Bu çocukların sosyal kurumlarda rehabilite edilmesi lazım. Başka yerlerde suç işleyen çocukları mahkemeler ailelerinden alıyor. Çocuk haklarını ihlal eden birinci yapı ise örgüt. Nasıl Hüseyin Üzmez için cinsel taciz suçlaması varsa örgüt de siyasi taciz yapıyor. Ama örgüt bunu yapıyor diye de istenen cezayla, bu suça ortak olamayız. 
MHP Genel Başkan Yardımcısı Mehmet Ekici: Yaş küçüklüğünün TCK’da muhatap olacağı bazı ayrıcalıklar vardır. Fakat yaşın küçük olması suç işlemeye sebep değildir. Doğrusu yapılması gereken iş; bu çocukların yargılama sürecini daha aydınlatıcı hale getirmektir. Bir ceza uygulamasından çok, o çocukların topluma kazandırılmasına, terör örgütünün kucağına düşmelerinin engellenmelerine dönük mahkeme sürecinin devam etmesidir. Mahkemeler özellikle belli bir yaşın altında adaleti elbette gözetmeli, ancak çocuğun topluma kazandırılmasının ilk adımı gibi bir hâkim takdiri olmalıdır. Bu bir toplumsal problemdir. Asıl yargılanması gereken bu tür toplumsal olaylara çocukları sürenlerdir. 
DTP Diyarbakır Miletvekili Akın Birdal: İstenen ceza, kendi topluluğu dışındaki herkesi potansiyel suçlu görmek ve insan hakları ilkelerine bağlı olmamanın sonucudur. Düşmanca bir tutum. Çocukların reflekslerine psikolojik, sosyolojik çözüm getirmek yerine polisiye önlemlerle, herkesi düşman görme anlayışının ürünü. Bölgede çocuk oyun parkları, kompleksleri yapıldı. Ama çocuklar bu tür eylemlere katılıyor. Elbette ki engellenmesi değerlendirilmeli, biz de ne yapılabilir diye düşünüyoruz. Ama çocuk psikolojisi farklı. O çocuklar taziye evlerinde büyüyorlar. Her şeyi anlıyorlar, o nedenle tepkilerini barış kültürüyle, barışçıl bir noktaya sevk etmek gerekiyor. 
DTP Şırnak Milletvekili Hasip Kaplan: Bir taş atma nedeniyle örgüt üyeliği özellikle çocuk yaştakiler açısından ne darbe dönemi, ne de DGM’lerde benzeri görülmemiş bir hukuk garabetidir. Basit bir sokak gösterisinde taş atmayı örgüt üyeliği olarak ele alan bir yaklaşımın çocukların geleceği üzerinde korkunç bir etki yaratacağını düşünüyorum. Köyleri yakılmış, göç ettirilmiş varoş çocukları, babaları, dedeleri, kendileri bu travmayı hep birlikte yaşadılar. Olayı basite indirgemenin doğru olduğunu düşünüyoruz. Başka ülkelerde çocukların benzer olaylara katıldığı görülüyor. Filistin’de olduğu gibi. 
Çocuk ve Aileden Sorumlu Devlet Bakanı Nimet Çubukçu: Dava dosyasını görmeden değerlendirme yapamam.
