Otopark davasını Büyükşehir kazandı
Çankaya Belediyesi’nin mahkemeye taşıdığı ve Büyükşehir Belediyesi ile arasında krize neden olan Ankara’nın işlek cadde ve sokaklarının otopark olarak kullanılmasına yönelik dava, Ankara Büyükşehir Belediyesi’nin lehine sonuçlandı. Çankaya Belediye Başkanı Bülent Tanık, Bölge İdare Mahkemesi’nin cadde ve sokaklardaki ücretli otopark uygulamasının devamı yönünde karar verdiğini açıkladı. Tanık, “Bu karar, Büyükşehir Belediyesi’nin benim çalışma dönemimde, yargıda kazandığı ilk konu olarak görünüyor” dedi.

Tanık sözlerini şöyle sürdürdü: “Büyükşehir Belediyesi kökten davayı kaybedeceğini sandığı için bu konuda yeni düzenlemeye gitmişti. Ancak Bölge İdare Mahkemesi, aldırdığımız yürütmeyi durdurma kararını bozdu. Bu karar, Büyükşehir Belediyesi’nin benim çalışma dönemimde, yargıda kazandığı ilk konu olarak görünüyor. Ama tabi Büyükşehir Belediyesi’nin ücretli otopark uygulamasının kamu vicdanında meşruiyet kazanmadığı da ortada. Bölge İdare Mahkemesi’nin kararı, Ankara Büyükşehir Belediye Meclisi’nin ücretli otopark konusuna getirdiği yeni düzenleme ile ilgili olmadığı için yurttaşlarımızın adını korumak adına yeni düzenlemeyi mahkemeye götürebiliriz” 

Yeni düzenleme geçerli olacak

Tanık’ın açıklamalarının ardından “Park uygulaması nasıl yapılacak?” sorusunun yanıtı Büyükşehir Belediyesi yetkililerinden geldi. Yetkililer, uygulmada eski düzenlemeye dönülmesinin söz konusu olmadığını ve yeni düzenlemenin geçerli olacağını belirtti. Yeni düzenleme, ücretli otopark uygulamasının yapıldığı cadde ve sokaklarda oturan vatandaşlardan, 20.00-08.00 saatleri arasında park ücreti alınmamasını ve trafikteki araçlara, yol boyunca 15 dakika süre ile ücretsiz park edebilme imkanı tanınmasını içeriyor.
