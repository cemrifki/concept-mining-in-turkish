'Yargılama bir yerlerden dönecek'
Ergenekon davasının tutuksuz sanıklarından eski İstanbul Üniversitesi (İÜ) Rektörü Prof. Dr. Kemal Alemdaroğlu, yargılamanın Avrupa İnsan Hakları Sözleşmesi ve uygar ülkelerdeki ceza yargılama usullerine tamamen aykırı olduğunu savunarak, "İnanıyorum ki bu yargılama mutlak surette bir yerlerden dönecektir" dedi.
Prof. Dr. Alemdaroğlu, "Ergenekon" davası duruşmasından çıktıktan sonra Silivri Ceza ve İnfaz Kurumları Yerleşkesi önünde basın mensuplarının sorularını yanıtladı. "Türkiye Cumhuriyeti devletinin tüm organları ve 70 milyon Türk halkının yaklaşık 1,5 yıldır hayali Ergenekon örgütü suçlamasıyla meşgul olduğunu" ifade eden Alemdaroğlu, iddianamenin kimi yerlerine göre 80 yıl, kimi yerlerine göre de 800 yıl önce başlanan ve 1965 yılında ancak birinci aşaması tamamlanmış olan "Ergenekon örgütü mensupları" olarak yargılanmaya başlandıklarını söyledi. Alemdaroğlu, bir gece sabaha karşı eve gelen polislerin kendisini gözaltına aldığını ve evindeki bütün malzemelerine el konulduğunu belirterek, "Halen bilgisayar kayıtları ve bilgisayar hard diskleri verilmedi. Sanki büyük bir savaş suçlusuymuşuz gibi muamele gördük" diye konuştu.
Davet üzerine burada bulunmak için sabah yola çıktıklarını ve saatlerce yol aldıklarını anlatan Alemdaroğlu, İstanbul’da 300-500 kişi alacak çok sayıda salon olduğunu kaydetti. "Türkiye’nin hiçbir zaman böyle güçsüzlük içerisinde olmadığını" öne süren Alemdaroğlu, devlet yöneticilerinin kendilerine "Çin işkencesi" layık gördüğünü içerde daracık salonda yargılayarak gösterdiğini söyledi.
 -CEZA YARGILAMA USULLERİNE AYKIRI-
"Yargılama Avrupa İnsan Hakları Sözleşmesi ve uygar ülkelerdeki ceza yargılama usullerine tamamen aykırıdır" diyen Alemdaroğlu, "Bu şekilde tutuklular ile tutuksuzların ayrı yargılanmasının doğuracağı sakıncaların dikkate alınmadığı bir kararın alındığını gördüm. İnanıyorum ki bu yargılama mutlak surette bir yerlerden dönecektir" dedi.
-BURADAKİ ŞARTLARIN SORUMLUSU İKTİDARDIR-
Eski Çalışma ve Sosyal Güvenlik Bakanı Yaşar Okuyan da yerleşke önünde yaptığı açıklamada, mahkemenin kendisinde, "Yargılamanın çok ciddi fiziki imkansızlıklar içerisinde süreceği" görüşü yarattığını belirterek, "İçerde sanık ve avukatların savunma yapabilecekleri bir fiziki şart oluşturulmamış. Bana göre bu yargılama fiziki şartlar itibariyle siyasi iktidarın yarattığı ciddi bir gölgedir ve bunu kınıyorum. Buradaki şartların sorumlusu iktidardır" diye konuştu.
-ADİL YARGILAMA YAPILMASI MÜMKÜN DEĞİL-
Davanın tutuksuz sanıklarından avukat Fuat Turgut da adil bir yargılamanın yapılmasının mümkün olmadığını savunarak, mahkemenin tutuksuz yargılananlara ayrıca tebligat gönderilmesine karar verdiğini, onlar için ayrı bir yargılama gününün belirleneceğini söyledi. Tutuklu ve tutuksuz sanıkların birbirlerine soru sorma ihtimallerinin bulunduğunu anlatan Turgut, "Sanıkların hepsi aynı örgütün mensubu sayılıyorsa, birbirlerinden ayrı yargılanmaları insan haklarına da yargılama usulüne de aykırıdır" dedi.
-BÖYLE BİR YARGILAMA HİÇBİR YERDE YOKTUR-
CHP adına davayı izleyen Manisa Milletvekili Şahin Mengü, yargılamanın yapıldığı salona girdikleri andan itibaren böyle bir salonda adil bir yargılamanın yapılamayacağına açıkça tanık olduklarını ifade ederek, şöyle konuştu: "Adil yargılamanın yapılamayacağı kadar küçük ve elverişsiz olan mekanda yargılama yapılmaya başlandı. Bu Türkiye Cumhuriyeti devleti için bir utanç vesilesidir. Ceza Muhakemeleri Kanunu’nun 250. maddesinin 7. fıkrasına göre Adalet Bakanlığı bu ilçe sınırları içinde bu yargılamayı yapmaya karar vermişse, kamunun çok daha müsait salonlarına el koyma hakkına sahiptir. Bu ilçe sınırları içinde çok modern spor salonları vardır. Bunca zamandır yürütülen soruşturmada bu kadar kalabalık avukat ve sanıkla yürüyecek davada bir salon ayarlayamayan Adalet Bakanı’nın hemen istifa etmesini istiyoruz. Eğer söylenenler doğruysa Adalet Bakanlığı Müsteşarı’nın da istifa etmesi gerekir. Böyle bir yargılama, böyle bir düzen hiçbir yerde yoktur."
CHP’li Mengü, davanın mevcut salonda görülmeye devam edilmesi durumunda, hak ihlalinin gündeme geleceğini savunarak, "Adil yargılanma hakkının dışında, 15-16 aydır tutukluluk hali devam eden insanlara savunmalarını dahi yapmaları için gerekli fiziki imkan sağlanmamıştır" dedi.
-SALON ÇOK KÖTÜ VE YETERSİZ-
Ulusal Sivil Toplum Örgütleri Sözcüsü ve İstanbul Barosu Kadın Hakları Merkezi Başkanı avukat Aydeniz Tuskan da salonun çok kötü ve yetersiz olduğunu belirterek, "Biz bunları daha önce tespit edip göremedik. Bu nedenle burada adil yargılanma yapılması mümkün değil" diye konuştu. Bu davayla başta Türk Silahlı Kuvvetleri olmak üzere cumhuriyetin temel kurumlarının hedef alındığını ileri süren Tuskan, "Bu büyük haksızlıklara göz yummamız kendimizi inkar anlamına gelir. Cumhuriyeti savunmak için buradayız" dedi.
