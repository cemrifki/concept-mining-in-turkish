16 mart katliamı davası düştü
İstanbul 6. Ağır Ceza Mahkemesi, Beyazıt’ta 30 yıl önce 7 öğrencinin ölümü, 41 öğrencinin de yaralanmasıyla sonuçlanan bombalı ve silahlı saldırıya ilişkin 3 sanığın yargılandığı davayı, zamanaşımı süresi dolduğu gerekçesiyle ortadan kaldırdı.  Böylece olayın failleri hiç ceza almadan dava sona ermiş oldu.
İstanbul 6. Ağır Ceza Mahkemesindeki duruşmaya, tutuksuz sanıklar Latif Aktı ile Özgün Koç katılmadı. Gıyabi tutuklu olarak aranan eski polis memuru Mustafa Doğan ise yakalanamadığı için duruşmada hazır edilemedi. Duruşmada, müdahil avukatlar Cem Alptekin ve Hilmi Hanta’nın da aralarında bulunduğu 10 avukat duruşmada hazır bulundu. Duruşmada söz alan avukat Cem Alptekin, davadaki zamanaşımı süresinin 30 yıl olup olmadığının tartışılması gerektiğini dile getirerek, davanın zamanaşımı süresinin suç tarihinden itibaren 45 yıl olarak değerlendirmesi gerektiğini savundu.
Esas hakkındaki görüşünü açıklayan Cumhuriyet Savcısı, 3 sanık hakkındaki kamu davasının 16 Mart 1978’de olduğunu, suç tarihinden bu yana geçen sürede sanıklar lehine olan 765 sayılı yasada atılı suçlarda öngörülen 30 yıllık zamanaşımı süresinin dolduğunun anlaşıldığını, eski TCK uyarınca zaman aşımından düşürülmesine karar verilmesini talep etti. Kararını açıklayan mahkeme heyeti, sanıklar Mustafa Doğan, Latif Aktı ve Özgün Koç hakkında, "16 Mart 1978’de bomba atarak ve silahla tarayarak 7 kişiyi öldürmek ve tasarlayarak öldürmeye kalkışmak" suçlarından 765 sayılı eski TCK uyarınca açılan kamu davasında zamanaşımı süresinin dolduğunu bildirdi. Heyet, bu nedenle davanın, "Zamanaşımı" hükmünü düzenleyen eski TCK’nın 102/1 ve 104/2 maddeleri uyarınca düşürülmesine karar verdi.Sanıkların cezalandırılmasını isteyen müdahil avukatları, duruşma sonrası, en geç hafta içerisinde Yargıtaya başvurarak kararı temyiz edeceklerini bildirdi.
 
16 MART 1978'DE NE OLMUŞTU?
16 Mart 1978 günü İstanbul Üniversitesi Eczacılık Fakültesi önüne ülkücüler tarafından düzenlenen bombalı ve silahlı saldırı sonucu Hatice Özen, Cemil Sönmez, Baki Ekiz, Turan Ören, Abdullah Şimşek, Hamit Akıl ve Murat Kurt öldü. Polisin katliamdan dokuz gün gün önce bir yazıyla haberdar edildiği ortaya çıktı. Emniyet Teşkilatı Toplum Zabıta Müdür Vekili Murat Naiboğlu'nun 07.03.1978 gün ve 1982 sayılı yazısında şöyle denildi: "İÜ hukukta 08.03.1978 günü ülkücü gruba mensup gençler karşı görüşlü gençlere Anfi 1'de saldıracaklar. Solcular okula gelmeye devam ederse 8-10 gün içinde bu grup üzerine bomba atılacağı..."
Olaydan sonra Ülkü Ocakları İstanbul İl Başkanı Orhan Çakıroğlu, o dönem Ülkü Ocakları'nda görevli Mehmet Gül, dönemin MHP İstanbul İl Başkanı Kazım Ayaydın ve Ahmet Hamdi Aksoy gözaltına alındı. Sanıklardan Sıddık Polat ise Elazığ'da yakalandı. 1978 yılında İstanbul Cumhuriyet Başsavcılığı olayla ilgili soruşturma başlattı. 17 kişi hakkında takipsizlik kararı verilirken, diğer sanıklar hakkında 'idam' istemiyle İstanbul 1 No'lu Sıkıyönetim Mahkemesi'nde dava açıldı. 15 ay süren yargılama sonunda, Polat 11 yıl hapis cezasına mahkûm edilirken, diğer sanıklar delil yetersizliğinden beraat etti. Askeri Yargıtay'ın 5 Ekim 1982 tarihli kararından sonra Polat da beraat etti.
YENİ DAVA
Davanın 14 yılda sonuçlanmasından sonra olayın zanlılarından Zülküf İsot'un öldürülmesi, dosyayı yeniden açtırdı. İsot'un ailesi oğulları ile birlikte Latif Aktı, Sıddık Polat ve polis memuru Mustafa Doğan'ın katliama karıştığını açıkladı. Katledilen yedi öğrencinin okul arkadaşları 10 Eylül 1992 tarihinde İstanbul Cumhuriyet Başsavcılığı'na suç duyurusunda bulundu. Ve 2 Ekim 1995'te dava yeniden açıldı. İstanbul 6. Ağır Ceza Mahkemesi'nde açılan davada polis memuru Mustafa Doğan, Latif Aktı ve Özgün Koç'un 'Taammüden adam öldürmek ve yaralamak' suçlarından sanık oldu. Polat hakkında daha önce kesinleşmiş yargı kararı olduğu için dava açılamadı. Sonunda bu dava da zamanaşımından düştü.
