Dink davasında ilginç karar 

Trabzon 2. Sulh Ceza Mahkemesi’nin, Agos Gazetesi Genel Yayın Yönetmeni Hrant Dink’in öldürülmesinde istihbarat yönünden ihmalleri olduğu iddiasıyla iki jandarma görevlisinin yargılandığı davanın, Ağır Ceza mahkemesinde görülmesi için verdiği görevsizlik kararı, bir üst mahkeme tarafından bozuldu. 
Trabzon İl Jandarma Komutanlığı’nda görevli Astsubay O.Ş. ile Uzman Çavuş V.Ş’nin, "Görevi ihmal" suçundan yargılandığı davanın 26 Eylülde yapılan duruşmasında, Trabzon 2. Sulh Ceza Mahkemesi, davanın görev alanını aştığı gerekçesiyle, görevsizlik kararı vererek, dosyanın Nöbetçi Ağır Ceza Mahkemesi’ne gönderilmesine karar vermişti. Kararı inceleyen savcılığın bir üst mahkemeye itirazda bulunması üzerine kararı değerlendiren 1. Sulh Ceza Mahkemesi, itirazı haklı bularak, davanın 2. Sulh Ceza Mahkemesinde görülmesine devam edilmesine hükmetti. 



DAVANIN GEÇMİŞİ 

Hrant Dink’in öldürülmesini ilişkin İstanbul 14. Ağır Ceza Mahkemesi’nde açılan davada tutuklu yargılanan Yasin Hayal’in eniştesi Coşkun İğci, Hayal’in Dink’i öldürme planı yaptığı, bu amaçla silah temin etmesi için kendisine para verdiği, bu durumu, jandarma istihbarat görevlisi olarak tanıdığı kişilere aktardığını iddia etmişti. Müfettiş raporlarında, Coşkun İğci’nin bilgi verdiği görevlilerin Jandarma Astsubay O.Ş. ile Jandarma Uzman Çavuş V.Ş. olduğu öne sürülmüş, Trabzon Valiliği İl İdare Kurulundan, bu iki görevli hakkında, "Dink’in öldürüleceğini haber almalarına rağmen görevlerinin gereğini yerine getirmedikleri" gerekçesiyle soruşturma izni istenmişti. 
Soruşturma izni verilmesi üzerine O.Ş. ile V.Ş. hakkında, görevi ihmal suçundan, 6 aydan 2 yıla kadar hapis cezası istemiyle Trabzon 2. Sulh Ceza Mahkemesinde dava açılmıştı. Dava kapsamında ifade veren tutuksuz sanıklar O.Ş. ve V.Ş, aldıkları istihbarat bilgisini dönemin İl Jandarma Komutanı Albay A.Ö’ye ilettiklerini, onun konuyu kapattığını öne sürmüşlerdi. Trabzon 2. Sulh Ceza Mahkemesi, sanık ve tanık ifadeleri doğrultusunda, davanın görev alanını aştığı gerekçisiyle, görevsizlik kararı vererek, dosyayı Ağır Ceza Mahkemesine göndermişti.
