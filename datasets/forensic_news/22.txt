Dış basına göre Ergenekon mihenk taşı
ERGENEKON Davası, Batı’daki medya tarafından ‘Mihenk taşı' olarak nitelendirilirken, Amerika'nın Sesi Radyosu, davanın toplum içinde kutuplaşmaya yol açmasından kaygı duyulduğunu aktardı. Türkiye’de yakından izlenen Ergenekon Davası’na ilişkin yabancı yayın organlarında verilen haberlerde şöyle denildi:
* Guardian: Türkiye’de ’derin devleti deşifre etme girişimi’ olarak nitelenen dava, izdiham nedeniyle ertelendi. Ergenekon soruşturmasını destekleyenler, bunu, Türkiye’nin güvenlik birimleri içinde faaliyet gösterdikleri söylenen ve bir dizi saldırının arkasında olduğuna inanılan unsurları açığa çıkarma çabası olarak sunuyor. Karşı görüştekiler ise bunun siyasi bir soruşturma olduğunu ve İslamcı AKP'nin orduyla, laik devletin temellerini zayıflatmayı amaçladığını savunuyor.
* Financial Times: Liberaller, bu davanın, güvenlik güçleri ve bürokrasiyle bağları olan ve devletin bütünlüğünü korumak için kontrolü ele almak isteyen aşırı milliyetçilerin deşifre edilmesi açısından bir dönüm noktası olduğunu düşünüyor. Ancak dün duruşmanın yapıldığı Silivri’deki hapishanenin önünde protesto gösterisi düzenleyenler, bu soruşturmayı, hükümetin muhalifleri susturma girişimi ve laiklik karşıtı faaliyetleri nedeniyle AKP hakkında açılan davanın rövanşı olarak değerlendiriyor. Yargılananların çoğu önde gelen AKP karşıtı laik isimler. Bu durum soruşturmada taraflı hareket edildiği suçlamalarını da beraberinde getirdi. Başbakan Recep Tayyip Erdoğan, mahkemelere baskı yaptığı suçlamalarını reddediyor. Erdoğan bu süreçte siyasi müdahale izlenimi vermekten özellikle kaçınacak. 1’inci Ordu Komutanı emekli orgeneral Hurşit Tolon ve Atatürkçü Düşünce Derneği Başkanı emekli Orgeneral Şener Eruygur da soruşturma kapsamında tutuklandı. Ancak henüz haklarında dava açılmadı. Bu kadar üst düzey isimlerin tutuklanması, yargının zımnen dokunamadığı askerlerin elli yıl içinde dört hükümet devirdiği bir ülke için daha önce görülmedik bir şey.
* Daily Telegraph: İnsan hakları savunucuları, Ergenekon davasını Türkiye’de demokrasinin güçlenmesi açısından bir fırsat olarak görüyor.
* Deutche Welle: Darbe ortamı hazırlamak amacıyla halkı Türkiye Cumhuriyeti hükümetine karşı silahlı isyana tahrik" suçlamasının yöneltildiği "Ergenekon" davası izdiham nedeniyle olaylı bir başlangıç yaptı. Dava izdiham nedeniyle aynı gün ertelendi.
* Amerika’nın Sesi Radyosu: Uzmanlara göre Ergenekon çetesi iddiaları Soğuk Savaş dönemine kadar uzanıyor. Ergenekon da, o dönemde olası Sovyet işgaline karşı bazı Avrupa ülkelerinde aşırı sağcı partileri çetelemek suretiyle oluşturulan Gladio adlı örgütün Türkiye uzantısı olarak görülüyor. Soruşturmaya karşı çıkanlar, AKP’nin muhalefeti susturmaya çalıştığını iddia ediyor. Uzmanlar, Ergenekon davasının toplum içinde kutuplaşmaya yol açmasından kaygı duyuyor. Ama yine de bir yılı aşkın süredir manşetlerden düşmeyen Ergenekon soruşturması, hükümet aleyhtarları, hem de yanlıları tarafından Türk tarihinde bir mihenk taşı olarak görülüyor.

