Ergenekon davasının yeri değişiyor mu?
Adalet Bakanı Mehmet Ali Şahin, yaşanan sıkıntıyı incelemek için Müsteşar Yardımcısı Mustafa Kökçam ve Ceza ve Tevkifevleri Genel Müdürü Nizamettin Kalaman’ı bugün öğleden sonra Silivri Cezaevi’ne göndereceğini söyledi.
Şahin, Bakanlıktan ayrılırken gazetecilerin, "Ergenekon" davasının dünkü ilk duruşmasında yaşanan sorunlara ilişkin soruları üzerine, mahkeme salonundaki düzenden, yargılamayı yapan mahkeme ve burada görev yapan yargıçların birinci derecede sorumlu olduklarını belirtti. Duruşmanın normal şartlarda Beşiktaş Adliyesi’nde yapılacağını, ancak Beşiktaş Adliyesi’ndeki salonların bu salon kadar geniş olmadığını anlatan Şahin, "O nedenle 280 kişilik salonu kendilerinin talebi doğrultusunda Adalet Bakanlığı olarak biz bu hale getirdik" dedi.
Mehmet Ali Şahin, ilk gün yaşanan sorunla ilgili İstanbul Cumhuriyet Başsavcısı ile görüştüğünü ifade ederek, "Kiminin 8, kiminin 10 avukatı var. Sorunun bunların birden salona gelmelerinden kaynaklandığını bana Cumhuriyet Başsavcımız ifade etti. Nitekim bunun üzerine ilgili mahkeme heyeti bir karar alarak ’her sanığın en fazla 3 tane avukatı olacak’ dedi. Dolayısıyla perşembe gününden itibaren buna benzer sorunları yaşamayacağımızı umuyorum" diye konuştu.
Bakan Şahin, yaşanan sıkıntıyı incelemek için Müsteşar Yardımcısı Mustafa Kökçam ile Ceza ve Tevkifevleri Genel Müdürü Nizamettin Kalaman’ı bugün öğleden sonra Silivri Cezaevi’ne göndereceğini söyledi. Davayı izleyen basın yayın organlarının da sıkıntı yaşadığını söyleyen Şahin, gazetecilerin rahat çalışacağı ortamın da oluşturulacağını bildirdi. Bakan Şahin, mahkeme heyetinin, salonun değiştirilmesi yönünde bir talebi olması durumunda kendilerine yardımcı olacaklarını ifade ederek, "Ama ’burada yapılamaz, yapılması mümkün değil, başka bir yer arayalım’ denirse biz Adalet Bakanlığı olarak bu konuda kendilerine yardımcı oluruz. Ama takdir tamamen heyetin" dedi.
-GÖZALTILAR BAKANLIĞIN DIŞINDA-
"Ergenekon soruşturmasını yürüten Cumhuriyet Savcısı Zekeriya Öz’ün görevde bulunan bazı hakim ve savcılarla ilgili işlem yapılmasına ilişkin bir talebi size geldi mi?" sorusuna da Şahin, "Hayır. Bakanlığımıza böyle bir konu intikal etmiş değil, böyle bir başvuru yok. Konuyu o kadar büyüterek kamuoyunun tepkisine de yol açmayalım" yanıtını verdi. Ergenekon soruşturması kapsamında bu sabah eski Cumhuriyet Savcısı Ertaç Giray’ın evinin arandığının hatırlatılması üzerine Bakan Şahin, "Eski bir savcı. Belki soruşturma bağlamındadır, bilemiyorum. Bütün bu soruşturmalar, alınan ifadeler, gözaltılar, tutuklamalar tamamen Bakanlığımın dışında, bağımsız yargı organlarının faaliyetleridir. Sizler gibi ben de gözlüyorum" dedi.
ALMANYA’DAKİ DENİZ FENERİ DAVASI
Bir gazetecinin, "Deniz Feneri soruşturmasında gecikme yaşandığı iddiaları vardı" demesi üzerine Şahin, "Dün biz tenkit diyebileceğimiz bir yazı daha yazdık. Bugün Dışişleri Bakanlığından bir yazı geldi. Bu ayın 16’sında Alman makamlarına bizim talebimiz iletilmiş. Önümüzdeki birkaç gün içerisinde herhalde Alman makamları istediğimiz bilgi ve belgeleri yine aynı yolla bize iletirler. Biz de savcılığı göndeririz" diye konuştu.
MGK’DA ELE ALINACAK
İstanbul ve Güneydoğu’da yaşanan olaylarla ilgili sorular üzerine, herkesi sağduyulu olmaya çağıran Şahin, şunları kaydetti: "Kırarak, dökerek, yakarak olmaz. Ülkenin daha iyi yönetilmesi konusunda düşünceniz varsa böyle halledilmez, böyle amaca ulaşılmaz. Ben bu tür olayların bir takım bazı bölgelerde çıkartılan olayların örgütün isteği doğrultusunda yapılan eylemler olduğunu düşünüyorum. O nedenle sağduyu sahibi vatandaşlar tabii ki bu tür eylemlerde olmayacaktır. Güvenlik güçleri gerekli tedbirleri alıyorlar."
Konunun bugün yapılacak Milli Güvenlik Kurulu’nda ele alınacağını ifade eden Şahin, Terörle Mücadele Yüksek Kurulu toplantılarında da alınacak tedbirlerin konuşulduğunu hatırlattı. Şahin, "Terör örgütünün Türkiye’yi karıştırma, Türkiye’de kaosa yol açma gibi amaçları olduğunu düşünüyorum. Hiçbir Türkiye Cumhuriyeti vatandaşı bu amaçlara uygun yanlışlar içerisinde olmamalıdır" diye konuştu. 

