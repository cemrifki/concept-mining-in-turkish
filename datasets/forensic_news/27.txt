Katilliğe özenirsen böyle olur
Yükseköğretim Kurumuna (YÖK) silahlı saldırı girişiminde bulunulduğu iddiasıyla açılan davada yargılanan Nurullah İlgün, çeşitli suçlardan toplam 17 yıl 1 ay hapis cezasına çarptırıldı.
Ankara 11. Ağır Ceza Mahkemesi, İlgün’ün "silahlı örgüt kurmak" ve "cebir ve şiddet kullanarak Türkiye Cumhuriyetinin Anayasasının öngördüğü düzeni ortadan kaldırmaya teşebbüs" suçları ile "kasten öldürmeye teşebbüs etmek" suçundan beraatine karar verdi.
Mahkeme, İlgün’ü, mağdur Mustafa Çiftçi’ye karşı "kişiyi hürriyetinden yoksun kılma" suçunu işlediği sübut bulduğundan, 5237 sayılı Türk Ceza Kanunu’nun (TCK) 109/2. maddesi gereğince neticeten 6 yıl 8 ay hapis cezasına çarptırdı. İlgün, mağdur Sefa Eyibi’ye karşı "kişiyi hürriyetinden yoksun kılma" suçunu işlediği sübut bulduğundan TCK’nın 109/2. maddesi uyarınca yine 6 yıl 8 ay hapse mahkum oldu.
Nurullah İlgün, "ruhsatsız tabanca taşımak" suçundan, eylemine uyan 6136 sayılı Yasa’nın 13/1. maddesi uyarınca 1 yıl 8 ay hapis ve 375 YTL adli para cezasına çarptırıldı. Mahkeme, İlgün’ü, "silahla ateş etmek suretiyle güvenliğin kasten tehlikeye sokulması" suçundan, eylemine uyan TCK’nın 170/1. maddesinin (c) bendi uyarınca 10 ay hapse mahkum etti. İlgün, "kamu görevlisine karşı görevini yapmasını engellemek amacıyla cebir ve tehdit kullanma" suçundan eylemine uyan TCK’nın 265/1. maddesi uyarınca da 1 yıl 3 ay hapisle cezalandırıldı.
DİĞER SANIKLAR
Davada yargılanan diğer sanıklar Bülent Askeroğlu, Muhammet Akman, Selami İgrek, Mehmet Akyürek ve Gülşen Kübranur Karaduman da 10 aydan 2 yıl 11 aya kadar çeşitli hapis cezalarına çarptırıldı.
Mahkeme, sanık Bülent Askeroğlu’nun, "silahlı örgüt kurmak" ve "cebir ve şiddet kullanarak Türkiye Cumhuriyetinin Anayasasının öngördüğü düzeni ortadan kaldırmaya teşebbüs" suçları ile "kasten öldürmeye teşebbüs etmek" suçunun unsurları oluşmadığı gerekçesiyle beraatını kararlaştırdı. Askeroğlu, "ruhsatsız tabanca taşımak" suçundan eylemine uyan 6136 sayılı Yasa’nın 13/1. maddesi uyarınca 1 yıl 8 ay hapis ve 375 YTL adli para cezasına çarptırıldı. Bülent Askeroğlu, "kamu görevlisine karşı görevini yapmasını engellemek amacıyla cebir ve tehdit kullanma" suçundan eylemine uyan TCK’nın 265/1. maddesi uyarınca da 1 yıl 3 ay hapisle cezalandırıldı. Diğer sanıklar Muhammet Akman, Selami İgrek, Mehmet Akyürek ve Gülşen Kübranur Karaduman’ın ise "silahlı örgüt üyesi olmak" suçlamasından beraatlarına karar verildi. Sanık Muhammet Akman, "ruhsatsız tabanca bulundurmak" suçundan, 6136 sayılı Yasa’nın 13/1. maddesi uyarınca 1 yıl 8 ay hapis ve 375 YTL adli para cezasına çarptırıldı. Sanıklar Selami İgrek, Mehmet Akyürek ve Gülşen Kübranur Karaduman da "suçluyu kayırma" suçundan, TCK’nın 283/1. maddesi uyarınca 10’ar ay hapse mahkum edildi.
İDDİANAME
Davanın iddianamesinde, Sanık İlgün’ün olaydan yaklaşık 1.5 ay önce beraber yaşadığı sanık Gülşen Kübranur Karaduman’a, Hrant Dink suikastini gerçekleştiren gün Samast'tan söz ederek, “Bak çocuk meşhur oldu, geleceği parlak, cezaevinden çıktıktan sonra sözü geçer. Ben de YÖK başkanını vuracağım” dediği belirtilmişti. İddianamede, İlgün’ün bu şekilde YÖK Başkanı Erdoğan Teziç’e yönelik saldırı gerçekleştirmeyi planladığı bunun için diğer sanık Bülent Askeroğlu’ndan silah temin etmesini istediği vurgulanmıştı.
Bülent Askeroğlu’nun da sanıklardan Muhammed Akman’dan ruhsatsız silah temin ederek Nurullah İlgün’e teslim ettiği, ardından, İlgün ile 24 Nisan 2007 tarihinde otobüsle Ankara’ya geldikleri ifade edilen iddianamede, aynı gün YÖK binasının bulunduğu yere giderek keşif yaptıkları kaydedilmişti. İlgün ve Askeroğlu’nun bir gün sonra YÖK binasına geldikleri ve İlgün’ün eylemini gerçekleştirmek için binaya yöneldiği, Askeroğlu’nun da çevrede gözcülük yaptığına yer verilen iddianamede, İlgün’ün eylemini gerçekleştiremeden olay yerinden bir araç gasp ederek kaçtığı, bunu gören Askeroğlu’nun da olay yerinden uzaklaştığı anlatılmıştı.
“... KAMU DÜZENİ BOZULACAKTI”
YÖK Başkanı Erdoğan Teziç’in “mağdur” olarak adlandırıldığı iddianamede, şöyle denilmişti: “Mağdur Erdoğan Teziç’e karşı girişilen adam öldürmeye teşebbüs eyleminde önce şüphelilerden Nurullah İlgün ve Bülent Askeroğlu’nun eylem konusunda anlaştıkları, ayrıca Nurullah İlgün’ün, Gülşen Kübranur Karaduman’a, Teziç’e karşı bir eylem yapacağını söylediği, eylemin, kamuoyunu ilgilendiren konularda YÖK Başkanı sıfatıyla yapmış olduğu açıklamalar nedeniyle işleneceği anlaşılmıştır. Örgüt yöneticisi İlgün ile örgüt üyesi Askeroğlu’nun, YÖK Başkanı Erdoğan Teziç’e karşı gerçekleştirdikleri eylemin tamamlanması halinde ülkenin iç güvenliğinin ve kamu düzeninin bozulacağı açıktır. Silahlı örgütün 3713 Sayılı Terörle Mücadele Kanunu’nun 1. maddesindeki amaçlara göre oluşturulan devletin iç güvenliğini ve kamu düzenini bozmak amacıyla kurulan silahlı terör örgütü olduğu tüm dosya kapsamından anlaşılmıştır.”sanık Bülent Askeroğlu’nun, savunmasında, İlgün ile arkadaş olduklarını belirterek, “Nurullah’ın, Mehmet Ali Ağca, Haluk Kırcı ve Abdullah Çatlı gibi kahraman olmayı istediğini” ifade ettiği aktarılmıştı.
Diğer sanık Selami İgrek de ifadesinde, “İlgün’ün kız arkadaşı Gülşen Kübranur Karaduman’ın, kendisini arayarak, İlgün’ün Ankara’ya gittiğini ve olaylar yapacağını söylediğini, bunun üzerine Nurullah İlgün’ün, kız arkadaşını duygusal havaya sokmak için eylemi yapmış olabileceğini” anlattığı kaydedilmişti.
İSTENEN CEZALAR
Sanık Nurullah İlgün hakkında, “silahlı örgüt kurmak ve yönetmek” suçundan Türk Ceza Kanunu’nun (TCK) 314/1. maddesi uyarınca 10 yıldan 15 yıla kadar hapis, “devletin iç güvenliğini ve kamu düzenini bozmak amacıyla Anayasa’yı ihlal” suçunu düzenleyen 309. maddesi gereğince, ağırlaştırılmış müebbet hapis, “kişinin yerine getirdiği kamu görevi nedeniyle tasarlayarak öldürmeye teşebbüs” suçunu düzenleyen 82. maddenin (a) ve (g) bentleri ve 35. maddesi uyarınca 13 yıldan 20 yıla kadar hapisle cezalandırılması talep edilmişti. ayrıca “kamu görevlisinin görevini yapmasını engelleme”, “kişiyi hürriyetinden yoksun kılma” ve “ruhsatsız silah bulundurmak” suçlarından da 2 yıldan 3.5 yıla kadar hapis cezalandırılması istendi.
Sanık Bülent Askeroğlu hakkında ise “devletin iç güvenliğini ve kamu düzeninin bozmak amacıyla Anayasa’yı ihlal” suçundan ağırlaştırılmış müebbet hapis cezası istenirken, “silahlı örgüt üyesi olmak”, “adam öldürmeye teşebbüs” ve “ruhsatsız silah bulundurmak” suçlarından toplam 19 yıldan 33 yıla kadar hapisle cezalandırılması talebinde bulunulmuştu.
İddianamede sanık Muhammet Akman’ın ise “silahlı örgüt üyesi olmak” ve “ruhsatsız silah bulundurmak” suçlarından 1 yıldan 13 yıla kadar hapisle cezalandırılması talep edilirken, diğer sanıklar Selami İgrek, Mehmet Akyürek ve Gülşen Kübranur Karaduman’ın da “silahlı örgüt üyesi olmak” suçundan 5 yıldan 10 yıla kadar hapis cezasına çarptırılmaları istenmişti.ayrıca, tüm sanıkların cezalarının “3713 sayılı Terörle Mücadele Kanunu’na muhalefet” suçundan yarı oranında arttırılması da talep edilmişti.

