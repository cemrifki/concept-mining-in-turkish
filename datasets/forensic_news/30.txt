Burhanettin Türkeş bir kez daha yakayı ele verdi

Nesim Malki cinayetinde azmettiricikten ömür boyu hapis cezasına çarptırılan ve gıyabi tutuklama kararıyla aranan 43 yaşındaki Burhanettin Türkeş, saklandığı köyde sabah namazına giderken polis tarafından yakalanarak gözaltına alındı.
28 Kasım 1995'te meydana gelen olayda, işadamı Nesim Malki, iş görüşmesi yapmak için geldiği Bursa’da suikaste kurban gitmişti. Kamuoyunda Malki cinayeti olarak büyük yankı uyandıran davaya bakan Bursa 2'inci Ağır Ceza Mahkemesi'nin verdiği kararı, Yargıtay 1'inci Ceza Dairesi bozdu. Yargıtay, Malki cinayetinde azmettirici olduğu iddia edilen Erol Evcil, tetikçisi olduğu öne sürülen Burhanettin Türkeş ve Şükrü Elverdi hakkında verilen ömür ağırlaştırılmış hapis cezasının, uygulamaya konulan yeni Türk Ceza Kanunu (TCK) uyarınca yeniden değerlendirilmesini istedi.
Yargıtay, ‘tetikçi’ olarak hüküm giyen Burhanettin Türkeş’in ‘azmettirici’, ‘cinayet’ suçundan beraat eden Emin Menge ve Mücahit Çakal hakkındaki kararın ise, Menge’nin ‘cinayete yardım etmek’, Çakal’ın ise ‘cinayet’ suçundan yargılanmasını talep etti.
 
MAHKEME ÖMÜR BOYU HAPİS CEZASI VERDİ
Malki cinayetiyle ilgili dava, geçen ocak ayında tamamlandı. Mahkeme heyeti aynı suçtan yargılanan Erol Evcil’e bu kez ömür boyu hapis cezası ile yağma suçundan 10 yıl hapis cezası verdi. Mahkeme, aynı davada daha önce ‘tetikçi’ olarak hüküm giyen Burhanettin Türkeş’e, ‘azmettiricilikten’ ömür boyu hapis, yağma suçundan ise 11 yıl 4 ay 3 gün, ‘tetikçilikle’ suçlanan Oğuz Işıklı, Şükrü Elverdi ve Mücahit Çakal’a da ömür boyu hapis cezası verdi. Aynı mahkeme, Emin Menge’yi ‘adam öldürmeye yardımcı olmak’tan 12 yıl 6 ay hapis cezasına çarptırdı.
Mahkeme hüküm giyen tutuksuz sanıklar Erol Evcil, Burhanettin Türkeş, Şükrü Elverdi ve Mücahit Çakal hakkında gıyabi tutuklama kararı da çıkarttı.
Bu süreçte Erol Evcil İzmir’de, ‘Bozuk Para Operasyonu’ kapsamında tutuklanıp cezaevine konulurken, sanıklardan Burhanettin Türkeş, sabah erken saatlerde Kestel’e bağlı Kozluören Köyü’nde yakalandı. Sabah namazına gitmek için evden çıkan Türkeş, Bursa Emniyet Müdürlüğü Organize Suçlar Şubesi ekipleri tarafından yakalanarak emniyet müdürlüğüne götürüldü. Türkeş bugün adliyeye sevk edilerek, hakkındaki gıyabi tutuklama kararı vicaiye çevrildikten sonra cezaevine konulacak. Şükrü Elverdi ve Mücahit Çakal'ın aranmasına ise devam edildiği bildirildi.
 
MİNİBÜSÜNÜN ÇEVRESİNİ KAMERAYLA DONATMIŞTI
Nesim Malki Cinayeti’nde 4 yıl cezaevinden yattıktan sonra tahliye olan Burhanettin Türkeş hakkında, tekstilci İbrahim Sönmez’e ait fabrikanın hisselerini tehditle değerinden düşük fiyata aldığı iddiasıyla aranırken, 7 Ekim 2006'da, Mudanya İlçesi’ndeki bir kahvede arkadaşlarıyla okey oynarken yakalanmıştı. Sahte kimlik kullanıp, tanınmamak için başına şapka takan Türkeş, arandığı süre içinde otoparka çektiği lüks minibüste yatıp kalktığını, yakalanmamak için minibüsün çevresine kamera sistemi yerleştirdiğini itiraf etmişti
