Ergenekon davasına rötuş! 

İstanbul Cumhuriyet Başsavcı Vekili Turan Çolakkadı, "Ergenekon" davasının ilk duruşmasında, salondaki kalabalık yüzünden yaşanan yoğunluğa işaret ederek, "İlk günkü tecrübeye göre yeni düzenlemeler yapıldı. Şimdi sıkıntı olmayacak" dedi. 
Çolakkadı, AA muhabirine yaptığı açıklamada, duruşma günü bazı sorunlar yaşanan salon ile ilgili her şeyin önceden planlandığını, ancak duruşmaya kaç avukatın katılacağını tahmin etmenin mümkün olmadığını kaydetti. 
Avukat sayısının beklenenin çok üzerinde olması nedeniyle ilk duruşmada yer darlığı yaşandığını, ayakta kalanlar olduğunu belirten Çolakkadı, "İlk günkü tecrübeye göre yeni düzenlemeler yapıldı. Duruşma salonunun hemen dışındaki 2. salon, duruşma salonuna dahil edildi. Oraya bir LCD ekran konuldu. Şimdi sıkıntı olmayacak" diye konuştu. 
İlk duruşmanın yapıldığı iç salonda sanık ve avukatların oturması için 243 kişilik yer olduğunu ifade eden Çolakkadı, mahkemenin, tutuklu ve tutuksuz sanıkların ayrı celselerde ifadelerinin alınmasına karar verdiğini hatırlatarak, 46 tutuklu sanığın duruşmaya geleceğini, yine mahkemenin kararına göre bunların 3’er avukatının salonda bulunacağını, dolayısıyla oturacak yerlerin artacağını anlattı. 
Duruşma salonunda yer artması durumunda mahkemenin takdirine göre buraya izleyici ve basın mensuplarından bazılarının alınabileceğini bildiren Çolakkadı, iç salonun bitişiğindeki dış salonda ise 162 kişinin oturabileceğini söyledi. 


-"YENİ DÜZENLEME İLE SALONUN KAPASİTESİ ARTTIRILDI- 

İstanbul Cumhuriyet Başsavcı Vekili Çolakkadı, sanık yakınlarının bir bölümü ile basın mensuplarının dış salonda duruşmayı izleyebileceklerini ifade ederek, "Salonumuz İstanbul’un en büyük duruşma salonu, bundan büyüğü yok. Toplamda 405 kişinin oturabileceği bir imkan var" dedi. 
Yeni düzenleme ile salonun kapasitesinin arttırıldığını belirten Çolakkadı, "Ancak ileri aşamalarda mahkeme tutuklu ve tutuksuz sanıkları birlikte çağırabilir. Bu itibarla gerekirse salonun bahçeye doğru genişletilebilmesi için çalışmalar da yapılıyor" şeklinde konuştu. 


-EKLENEN ALANDA DA DURUŞMA KURALLARI GEÇERLİ- 
İç ve dış salonun "L" şeklinde bir duruşma salonu kabul edilebileceğini ve duruşma sırasında 2 bölüm arasındaki kapının da mahkemenin takdirine göre açık bırakılabileceğini kaydeden Turan Çolakkadı, dış salonda da duruşma sırasında uygulanan kuralların geçerli olacağını bildirdi. 
Çolakkadı, bu nedenle duruşmanın düzeni dikkate alınarak daha önce dış salonda bulunan ankesörlü telefonların bina dışına çıkarıldığını, yine salondaki çay ocağının da hizmet vermeyeceğini kaydetti. 
Duruşma salonunda kurulan ses ve görüntü sistemi kullanılarak duruşmanın yapıldığını ve zabıt katibi kullanılmadığını hatırlatan Çolakkadı, bunun duruşmayı hızlandırdığını belirtti. 
Çolakkadı, ses ve görüntü kaydıyla duruşma yapılmasına Beşiktaş’taki İstanbul Adliyesi’nde bir süre önce başlandığını anımsatarak, bu duruşmanın 2. uygulama olduğunu söyledi. 
Basında avukatların mikrofonlarının çalışmadığı yönünde haberler yer aldığını anımsatan Çolakkadı, başkanın söz verdiği kişinin mikrofonunu açtığını ve bu kişinin sesinin duyulduğunu anlattı. 
Söz almadan konuşan kişiler varsa bunların mikrofonları açılmadığı için seslerinin duyulmayacağını bildiren Çolakkadı, salonda ayrıca 6 tane telsiz mikrofon bulunduğunu, bunların çoğunlukla sanıklarca kullanılmasının düşünüldüğünü kaydetti. 
Turan Çolakkadı, ses ve görüntünün 3 yedekli olarak kaydedildiğini, salon ile kayıt odasında birer teknik elemanın bu kaydı sürekli kontrol ettiğini anlattı. 


-GİZLİ TANIKLARIN DURUMU- 

Avukatların üzerinde kamerası olmayan diz üstü bilgisayarlarını salona sokmalarına izin verildiğini belirten Çolakkadı, bunun dışında bilgisayarı olmayan avukatların kullanması için salonda da bilgisayarlar bulunduğu söyledi. 
Turan Çolakkadı, gizli tanıkların duruşma salonunun arkasındaki ayrı bir odada bulunacaklarını, görüntülerinin ve seslerinin değiştirilerek salondaki ekranlara yansıtılacağını belirterek, salondaki tarafların tanıklara soru sorabileceklerini, ancak sistem sayesinde tanığın kimliği ortaya çıkmadan dinlenebileceğini kaydetti. 


-TANIK VE KAYIT ODASINA ÖZEL GÜVENLİK SİSTEMİ- 

Duruşmanın ses ve görüntülerinin kaydedildiğini "kayıt odası" ile gizli tanıkların dinlenecekleri "tanık odası"nın kapılarının, ancak yetkililere verilen bir kartla açılabileceğini ifade eden Çolakkadı, gizli tanıkların, mahkeme heyeti üyeleri ve savcıların binaya girdikleri kapının da ayrı olduğunu bildirdi. 
Duruşma salonunun arka tarafında mahkeme heyeti başkanı, üye hakimler ve savcılar için birer oda bulunduğunu belirten Çolakkadı, bu alanın duruşma salonuna mahkeme kürsüsünün sol tarafındaki kapıyla bağlandığını kaydetti. 
İstanbul Cumhuriyet Başsavcı Vekili Çolakkadı, mahkeme kürsüsünün sağ tarafındaki kapının ise tutuklu sanıkların duruşmadan önce bulundukları odalara açıldığını, kadın ve erkek tutuklu sanıklar için ayrı odalar ve tuvaletler bulunduğunu anlattı. 


-GÜVENLİK TEDBİRLERİ- 

Cezaevine girişin ayrı güvenlik tedbirleri gerektirdiğini ve şartlarının ağır olduğunu ifade eden Çolakkadı, "Burası Silivri Cezaevi Yerleşkesi içinde olmakla beraber, duruşma salonu bir adliye gibidir. Burada alınacak güvenlik tedbirleri ziyarete gelenler gibi değil, herhangi bir adliye gelenler gibidir" dedi. 
Kapısında "duruşma salonu" yazılı binanın kapısında bulunan X-Ray cihazından geçildikten sonra artık duruşma salonuna girilmiş olduğunu belirten Çolakkadı, geçen seferki uygulamadan farklı olarak cep telefonlarının bu binanın girişinde alınacağını ve dolaplara konulacağını bildirdi. 


-YERLEŞKEYE GİRİŞ- 

Turan Çolakkadı, cezaevine ziyaretçi olarak gelenlerle duruşmaya gelenlerin giriş alanlarının birbirinden ayrı tutulduğunu ifade ederek, bir kişinin aracını otoparka bıraktıktan sonra duruşmaya gelenler için ayrılan girişten kimlik alıp, X-Ray cihazından geçerek yerleşkeye giriş yapabileceğini anlattı. 
Giriş yapılan salonun sadece duruşmaya gelenlere ayrıldığını, buradaki restoranda yemek yeme veya kafeterya da dinlenme olanaklarının bulunduğunu anlatan Çolakkadı, şunları söyledi: 
"Buradan çıkıldıktan sonra 100-150 metre yürünerek duruşma salonuna ulaşılıyor. Duruşmaya ara verildiğinde, duruşma salonu ile bu alan arasında herhangi bir arama noktası olmadığından isteyen rahatça gelip ihtiyaçlarını karşılayabilir, dinlenebilir. Bu restoran ve kafeterya sadece duruşmayı izlemeye gelenlerin kullanımına açık, diğer ziyaretçiler için bunun hemen hemen simetriğindeki başka binada hizmet veriliyor." 
Cezaevine girişte izdiham yaşandığı konusunda eleştirilerin yapıldığını anımsatan Çolakkadı, bu sorunun yeniden yaşanmaması için gerekli önlemlerin alındığının, işlemlerin hızlandırılmasına çalışıldığının kendisine bildirildiğini söyledi. 


-"GÜVENLİK TEDBİRLERİ BAŞSAVCILIĞIN İŞİ DEĞİL"- 

Başsavcı Vekili Çolakkadı, "Güvenlikle ilgili tedbirler almak başsavcılığımızın işi değil. Güvenlik tedbirleri cezaevi idaresi ve Jandarma Tabur Komutanlığı tarafından alınıyor. Bize de bilgi veriyorlar. Biz burada sadece adliye binasıyla ilgileniyoruz. Ancak neticede insanlar adliyeye geldiği için rahat şartların sağlanması da görevimiz" diye konuştu. 
Duruşmaya gelen sanık yakınları, basın mensupları ve avukatların aynı anda giriş yapmaya çalışması halinde yoğunluk yaşandığını dile getiren Çolakkadı, bu yoğunluğun önüne geçmek için yarın saat 09.30’da başlayacak duruşma için gelenlerin saat 07.00’den itibaren içeriye alınacaklarını söyledi. 
Çolakkadı, "Sorunların neler olduğu genelde uygulamayla ortaya çıkıyor. Önceden ne kadar planlarsak planlayalım bazı aksaklıklar olabilir. Bu aksaklıklar görüldükçe gerekli tedbirler alınacaktır. Zaman içerisinde hiçbir problem olmayacağına inanıyorum" dedi.
