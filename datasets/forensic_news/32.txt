Kızıma tokat attım pahalıya patladı
Kızına tokat attığı gerekçesiyle 3 bin lira para cezasına çarptırılan babanın cezası onandı.

ZONGULDAK’ta, kızı Elif Karahan’a (31) attığı tokat nedeniyle yargılandığı davada 3 bin TL para cezasına çarptırılan emekli harita mühendisi Ahmet Yaşar Demirköse’nin (68) cezasını Yargıtay 2’nci Ceza Dairesi de onadı.

‘Hâkim kadındı’

Zonguldak Cumhuriyet Başsavcılığı, karar üzerine Demirköse hakkında, “Para cezası ödeme emri” çıkardı. Ödeme emrinde, söz konusu cezanın tamamı veya üçte biri tebliğ tarihinden itibaren 1 ay içinde ödenmediği takdirde, Demirköse’nin 1 ay hapis yatacağı hatırlatıldı. 

Dün onama kararının bozulması talebiyle yeni bir dilekçe veren Demirköse, cezayı veren yerel mahkemenin hâkimin kadın olduğuna dikkat çekti. 

‘Asilik var’

Hâkimin sadece kızının sözlerini dikkate aldığını ileri süren Demirköse, “Şahsıma haksızlık yapılarak verilen 3 bin TL’lik para cezası benim için büyük bir cezadır. Emekliyim. 900 TL emekli maaşımla kıt kanaat geçinmekteyim” ifadelerini kullandı. Adliye çıkışı açıklama yapan Demirköse, yüzde yüz haklı olduğunu öne sürerek, “Hiçbir anne baba evladının kötü olmasını istemez. Artık sabredemedim, bir tokat attım. Bu da pahalıya mal oldu. Kızımda asilik var, ağzından çıkanı duymuyor” dedi. 3 çocuk babası Ahmet Yaşar Demirköse, 2008’de kızına tokat atmış, yaralandığına dair rapor alan Elif Karahan, babası hakkında suç duyurusunda bulunmuştu.
