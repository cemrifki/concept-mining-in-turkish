Dost tarikatı davasında Ergenekon izi

Dost tarikatı lideri olduğu belirtilen emekli Binbaşı İhsan Güven ve eşi Sibel Güven'in öldürülmesiyle ilgili İBDA/C'li sanıkların yargılandığı davada mahkeme önemli ve ilginç bir karar verdi. Mahkeme, söz konusu davayla Ergenekon arasında bağlantı olduğunu belirterek, iki davanın birleştirilmesini istedi. Mahkeme ayrıca savcı Zekeriya Öz'e bir yazı yazarak konuyla ilgili Ergenekon dosyasında yer alan belgeleri mahkemeye göndermesini istedi.
Dost tarikat lideri İhsan Güven ve eşi Sibel Güven Tuzla'daki evlerinde öldürülmüştü. Olayla ilgili terör örgütü İBDA/C üyesi oldukları iddiasıyla yedi sanık hakkında 'anayasal düzeni silah zoruyla değiştirmeye teşebbüs etmek' suçundan müebbet ağır hapis cezası istemiyle dava açılmıştı. Bu davanın İstanbul 14. Ağır Ceza Mahkemesi'ndeki duruşmasında ilginç bir karar çıktı.
Mahkeme heyeti, Güvenler'in öldürülmesi olayının Ergenekon soruşturması sırasında da konu edildiğini belirtti. Ergenekon davası ile bu dava dosyası arasında fiili ve hukuki irtibat bulunduğunu ifade eden heyet, iki dosyasının birleştirilmesi için Ergenekon davasına bakan İstanbul 13. Ağır Ceza Mahkemesi'nden muvafakat istedi. Heyet ayrıca Ergenekon soruşturma dosyasında cinayet ile ilgili yer alan tüm bilgi, belge ve dokümanların mahkemeye gönderilmesi için soruşturma savcısı Zekeriya Öz'e yazı yazılmasına karar verdi.

