Hamile kadın ve bebeğini öldüren sürücüye 4 yıl
TRABZON’un Çarşıbaşı İlçesi’nde 2 yıl önce meydana gelen trafik kazasında, yolun karşısına geçmeye çalışan hamile kadına çarparak karnındaki bebeği ile birlikte ölümüne neden olan sürücü Hamdi Yılmaz, 4 yıl 2 ay hapis cezasına çarptırıldı.


Kaza, 18 Haziran 2009’da Çarşıbaşı İlçesinde meydana geldi. 9 aylık hamile olan 32 yaşındaki Gülay Aksu, 15 gün sonra dünyaya getireceği bebeği için Trabzon’a doktor kontrolüne gitti. Minibüsle Çarşıbaşı ilçesine dönen 3 çocuk annesi Aksu, yoldan karşıya geçmeye çalışırken Trabzon’dan Giresun’a giden 47 yaşındaki Hamdi Yılmaz’ın kullandığı 61 DF 836 plakalı minibüsün çarpması sonucu ağır yaralandı.

Aksu, kaldırıldığı Vakfıkebir Devlet Hastanesi’nde hayatını kaybederken, karnındaki bebek sezaryenle alınarak Karadeniz Teknik Üniversitesi (KTÜ) Tıp Fakültesi Farabi Hastanesi’ne kaldırıldı. Yenidoğan Yoğun Bakımı Ünitesi’nde tedavi altına alınan kız bebek 2 günlük yaşam mücadelesinin ardından hayatını kaybetti. Olay sonrası minibüs sürücüsü Hamdi Yılmaz gözaltına alındı.

1’inci Ağır Ceza Mahkemesi’nde görülen davanın 10’uncu duruşmasında bir süre tutuklu kaldıktan sonra tahliye edilen sanık Hamdi Yılmaz hazır bulundu. Hakkında ’Taksirle Ölüme Neden Olma’ suçundan dava açılan sanık Hamdi Yılmaz’ın avukatı, verilecek cezanın takdiri indirim sebepleri uygulanarak paraya çevrilmesi talebinde bulundu. Mahkeme heyeti bu talebi reddederek sanık Hamdi Yılmaz için, ’Sanığın taksirle önce anne daha sonra da bebeğinin ölümüne sebebiyet verme suçundan’ 5 yıl hapis cezasına çarptırdı. Mahkeme bu cezayı daha sonra ’sanığın geçmişi, sosyal ilişkileri fiilden sonraki ve yargılama sürecindeki davranışları, cezanın failin geleceği üzerindeki olası etkilerini dikkate alarak 4 yıl 2 ay hapis cezasına çevirdi. Mahkeme heyeti ayrıca sanığın sürücü belgesinin 1 yıl süreyle geri alınmasına karar verdi.

