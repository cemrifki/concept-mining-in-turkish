PKK davasından yargılanırken, askerde şehit düştü

MARDİN’in Nusaybin İlçesi’nde PKK lehine düzenlenen yürüyüşe katıldığı iddiasıyla yargılanan Mesut Sanir’in, Türkiye-İran sınırında vatani görevini yaparken mayına basarak şehit olduğu ortaya çıktı. 
Diyarbakır 4’üncü Ağır Ceza Mahkemesi, Nusaybin’de PKK terör örgütü lehine gerçekleştirilen yürüyüşe katılarak slogan attığı gerekçesiyle hakkında, ‘Suçu ve suçluyu övme’ ve ‘Toplantı ve gösteri yürüyüşleri kanunu’na muhalefet’ suçlarından dava açılan sanık Mesut Sanir’in ifadesinin alınması için bir süre önce vatani görevini yaptığı birliğine yazı yazdı. Tokat 6’ıncı Piyade Er Eğitim Tugayı 48’inci Piyade Eğitim Alay Komutanlığı’ndan mahkemeye gönderilen cevap yazısında, sanık er Mesut Sanir’in görevlendirme emriyle bulunduğu Iğdır’ın Aralık İlçesi'nde 29 Nisan 2008 tarihinde devriye görevi yaparken teröristlerce döşenen mayına basarak şehit olduğu belirtildi. 
Mahkeme heyeti, bunun üzerine, sanık Sanir’in yargılandığı davanın düşürülmesini kararlaştırdı. 
Sanık Sanir hakkında, 2005 yılında terör örgütü elebaşını desteklemek amacıyla Bursa’nın Gemlik İlçesi’ne yapılan yürüyüşe katılmak üzere Şırnak’tan yola çıkan grupta yer aldığı ve Nusaybin’de jandarmanın yol kontrolü yapması nedeniyle karayolunu trafiğe kapatarak terör örgütü lehine slogan attığı gerekçesiyle dava açılmıştı. Yargılanırken şehit olan Sanir, 30 Nisan 2008 tarihinde Şırnak’ın Cizre İlçesi’nde toprağa verilmişti
