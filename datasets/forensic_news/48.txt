Anayasa Mahkemesi’nden iptal çıkmadı, 4-C’ye AİHM göründü

Anayasa Mahkemesi, Tekel işçilerinin eylemi sırasında gündeme gelen ve sözleşmeli personel istihdamını düzenleyen kamuoyunda 4-C olarak bilinen düzenlemenin iptali istemini dün oy çokluğuyla reddetti.


657 sayılı Devlet Memurları Kanunu’nun, geçici personel çalıştırılmasına olanak sağlayan 4-C maddesinin uygulaması aynen devam edecek.
HAKSEN Genel Başkanı Ayhan Çivi, 4-C konusunu AİHM’e taşıyacaklarını söyledi. Çivi, “4-C’nin hangi gerekçe ile Anayasa’ya uygun görüldüğü önemli. Gerekçeli kararı gördükten sonra konuyu tekrar hukukçularımızla birlikte değerlendireceğiz. Yol haritamızı belirleyeceğiz. Bizim için nihai karar organı Avrupa İnsan Hakları Mahkemesi’dir” dedi. 

Başvuru nasıl yapıldı
TÜİK’te 4-C statüsünde çalıştıktan sonra emekli olan bir vatandaş, kıdem tazminatı isteğiyle kurumuna müracaat etti. Ancak TÜİK, geçici personele kıdem hakkı olmadığı için başvuruyu reddetti. 
Bunun üzerine vatandaş, Danıştay 2. Dairesi’ne başvurarak 4-C’ye temel teşkil eden 14 Aralık 2007 tarihli Bakanlar Kurulu kararının iptalini talep etti. Danıştay, yürütmenin durdurulması istemini reddetti. İtiraz üzerine Danıştay İdari Dava Daireleri Kurulu’na geldi. Kurul itirazı reddetti ancak 4-C maddesinin Anayasa’ya aykırı olduğuna hükmetti ve maddenin iptali için yüksek mahkemeye başvurdu. Yüksek mahkeme dün başvuruyu esastan görüştü ve iptal istemini reddetti. 4-C’nin iptal istemine konu olan sözleşmeli işçiye kıdem tazminatı verilmemesine ilişkin hükmü, Tekel eyleminin ardından hükümet tarafından değiştirilmişti. 

