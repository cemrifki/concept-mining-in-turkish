Esrar kavgasına 8 yıl hapis
SAMSUN’da esrarını çalmakla suçladığı 24 yaşındaki Gökhan Pelit’i ve araya giren 27 yaşındaki Levent Çolak’ı bıçakla yaralayan 21 yaşındaki Eyüp Efe Arslanoğlu, 8 yıl 8 ay hapis cezasına çarptırıldı.

İlkadım İlçesi Zeytinlik Mahallesi’nde 2009 yılı haziran ayında meydana gelen olayda, Eyüp Efe Arslanoğlu, arkadaşı olan Gökhan Pelit’in yanına giderek, "Benim çatıda sakladığım esararım çalınmış. Sen yapmışsın. Seni görmüşler" diyerek yumruk attı. Araya giren mahalle sakinleri, iki genci ayırdı. Ancak bir süre sonra tekrar karşılaşan gençler arasında yine tartışma çıktı. Tartışmanın kavgaya dönüşmesi üzerine Pelit’e bıçakla saldıran Arslanoğlu, araya giren Levent Çolak’ı 4 yerinden bıçakla yaraladı.

Olayın ardından tutuklanan ve cezaevine gönderilen Eyüp Efe Arslanoğlu, Samsun 2’nci Ağır Ceza Mahkemesi’nde adam öldürmeye tam teşebbüs suçundan 20 yıla kadar hapis cezası istemiyle bugün son kez hakim karşısına çıktı. İfadesinde kendisini savunduğunu dile getiren Arslanoğlu, tahliyesini istedi. Mahkeme sanığa adam öldürmeye teşebbüs ve bıçak taşımak suçlarından toplam 8 yıl 8 ay hapis cezası verdi.
