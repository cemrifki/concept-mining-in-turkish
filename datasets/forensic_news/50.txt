Erbakan kararı kesinleşti

Yargıtay Cumhuriyet Başsavcılığı, "Kayıp Trilyon" davasında 2 yıl 4 aylık cezası onanan Erbakan'ın karar düzeltme istemini reddetti.


Yargıtay Cumhuriyet Başsavcılığı, SP Genel Başkanı Erbakan'ın karar düzeltme istemini sonuçlandırdı. Başsavcılık, Erbakan'ın karar düzeltme isteminde ileri sürdüğü hususların mahkumiyet kararını onayan Yargıtay 11. Ceza Dairesi'nce karşılandığına ve belirsiz bir noktanın kalmadığına işaret etti.  
Erbakan'ın siyasi partilerin mali denetiminin Anayasa Mahkemesi tarafından yapılması gerektiği yönündeki itirazını da değerlendiren Başsavcılık, bu denetimin partinin tüzel kişiliği ile ilgili olduğunu,gerçek kişilerin işlediği suç ve eylemleri kapsamadığını, gerçek kişilerin suç ve eylemlerinin genel hükümlere tabii olduğuna dikkati çekti.  
Yargıtay Cumhuriyet Başsavcılığı'nın bu kararıyla, iç hukuktaki olağanüstü kanun yolu olarak bilinen süreç de tamamlanmış oldu.  
Başsavcılık ayrıca, SP'ye gönderdiği yazıda, Erbakan'ın en geç 30 gün içinde siyasi parti üyeliğinden çıkarılmasını ve Genel Başkanlık görevini sona erdirmesini istedi. Başsavcılık, bu yazının gereğinin yerine getirildiğinin de verilen süre içinde Başsavcılığa bildirilmesini talep etti.  
Siyasi Partiler Yasası'nın 11. maddesi, ''evrakta sahtecilik''ten hüküm giyenlerin siyasi partiüye olamayacağını öngörüyor.  
Yargıtay 11. Ceza Dairesi'nin ''özel evrakta sahtecilik''ten verilen 2 yıl 4 ay hapis cezasını onamasının ardından, Erbakan'ın cezasının infazı Ankara Numune Hastanesi'nin verdiği rapor doğrultusunda Ankara Cumhuriyet Başsavcılığı'nca 1 yıl ertelenmişti.  
     
DİĞER BAŞVURULAR
     
Yargıtay Cumhuriyet Başsavcılığı, ''Kayıp Trilyon'' davasında çeşitli hapis cezalarına çarptırılan 9 kişinin karar düzeltme istemlerini de yerinde görmeyerek, reddetti.  
Başsavcılık ayrıca, bu davada mahkumiyet kararı alanlardan 3'ünün DYP, 5'inin SP ve 11'inin de AK Parti üyesi olduğunu tespit etti.  
Başsavcılık, bu kişilerin parti üyeliğinden çıkarılması için de ilgili partilere yazı gönderdi ve 30 gün süre verdi.  

