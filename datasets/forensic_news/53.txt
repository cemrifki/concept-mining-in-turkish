İnönüler'e kötü haber
Yargıtay 15. Hukuk Dairesi, Erdal İnönü'nün eşi Sevinç İnönü'ye ait Anadoluhisarı'ndaki Komodor Remzi Yalısı'nın, çiftin adını taşıyan vakfa hacizden kaçırmak için devredildiği sonucuna vardı. İnönü çiftini icralık yapan olaylar şöyle gelişti:

Erdal İnönü'nün kayınbiraderi işadamı Selim Sohtorik, 1998 yılı eksper raporlarına göre 980 milyar liralık ‘‘Sapanca’’, 1 trilyon 200 milyar liralık ‘‘Düden’’, 1 trilyon 50 milyar liralık ‘‘Manyas’’ gemilerini satın almak için Emlakbank'tan kredi aldı. Sevinç İnönü'nün kefil olarak imza koyduğu kredi geri dönmedi. Tasfiye sürecine giren banka, 13.9 milyon dolarlık (yaklaşık 15 trilyon TL) alacağını tahsil için önce kredilerle alınan gemilere seyir yasağı koydurttu, ardından Sohtorik'in evine haciz götürdü.

BANKA DAVA AÇTI 

Sohtorik'in sanılan ev kiralık çıkınca, avukatlar bu kez Sevinç İnönü'ye yöneldi. Kefil Sevinç İnönü'nün Heybeliada'daki arazileri, başka borçlar nedeniyle tedbirli çıktı. Bebek'teki daire ile Anadoluhisarı'ndaki yalının haczi için İstanbul 2'inci Asliye Ticaret Mahkemesi'ne başvuran avukatlar icra takibine geçtiler. Bu kez her iki taşınmazın merkezi Anadoluhisarı'ndaki yalıda bulunan Sevinç ve Erdal İnönü Vakfı'na bağışlandığını ortaya çıktı. Bunun üzerine banka avukatları, alacak tahsilini engellemek için mal eksiltme yoluna giderek iki taşınmazı vakfa bağışlamakla suçladığı Sevinç-Erdal İnönü çifti aleyhine Beykoz 1'inci Asliye Hukuk Mahkemesi'nde tasarrufun iptali davası açtılar. Gayrimenkullerin devrinin kredi sözleşmesinden önce yapıldığına dikkat çeken mahkeme, tasarrufun iptali için borcun işlem tarihinden önce doğması gerektiğini vurgulayarak davayı reddetti.

İYİNİYET YOK 

Avukatlar, yasaya aykırı olduğu gerekçesiyle kararı temyiz etti. Kararı bozan Yargıtay 15. Hukuk Dairesi ilamında, ‘‘Davalı, bankaya kredi borçlusu iken iyi niyetli bir şahıstan ve basiretli bir tüccardan beklenilmeyecek işlemlerle (...) kurucusu olduğu vakfa devir yapıp muvazalı tasarrufta bulunduğu sonucuna varılmaktadır’’ ifadesi yer aldı. Yargıtay'ın bozma ilamının önyargılı ve subjektif olduğunu öne süren İnönü çifti, karar düzeltme isteminde bulundu. Dosyayı inceleyen Yargıtay 15'inci Hukuk Dairesi bu istemi de, dikekçenin zamanında verilmediği gerekçesiyle reddetti. Beykoz 1'inci Asliye Hukuk Mahkemesi, kararında ısrar ederse dosya Yargıtay Genel Kurulu'na gidecek.

Ölümünün 30. yılı

TÜRKİYE Cumhuriyeti'nin 2. Cumhurbaşkanı ve Büyük Önder Atatürk'ün silah arkadaşı İsmet İnönü, ölümünün 30. yılında Anıtkabir'deki mezarı başında düzenlenen resmi törenle anıldı. Anıtkabir'deki törene, Cumhurbaşkanı Ahmet Necdet Sezer'i temsilen Cumhurbaşkanlığı Genel Sekreteri Kemal Nehrozoğlu katıldı. Törende Prof. Dr. Erdal İnönü ve kızı Özden Toker de hazır bulundu.
