Velayet sağ kalan tarafa verilecek

Yargıtay 2. Hukuk Dairesi'nin konuya ilişkin kararı, Resmi Gazete'nin bugünkü sayısında yayımlandı. 

Karara konu davada, babası ölen bir çocuğun akrabası, annesin çocuğu terk ettiğini belirterek, kendisinin vasi tayin edilmesini istedi. 

Yerel mahkeme, istemi kabul etti. 

Yargıtay Cumhuriyet Başsavcılığı, Adalet Bakanlığı'nın istemi üzerine, temyiz edilmediği için kesinleşen kararın kanun yararına bozulması için Yargıtay'a başvurdu. 

Yargıtay 2. Hukuk Dairesi, istemi yerinde buldu. Gerekçede, şöyle denildi: 

 ''4721 sayılı Türk Medeni Kanunu'nun 336. maddesine göre, ana babadan birinin ölümü halinde, velayet sağ kalan tarafa aittir. Aynı kanunun 404. maddesinde de, velayet altında bulunmayan küçüklerin vesayet altına alınacağı düzenlenmiştir. 

Babasının ölümü üzerine velayet hakkının anne tarafından kullanılmaya devam edeceği, anne hakkında velayetin nez'ine (velayetten alındığına) ilişkin bir karar da bulunmadığına göre velayet altında bulunan küçüğün vesayet altına alınamayacağı nazara alınarak davanın reddine karar verilmesi gerekirken, yazılı şekilde hüküm kurulması usul ve yasaya aykırıdır.'' 

Yargıtay'ın bu kararı dava sonucuna etkili olmayacak, ancak bu türdavalar için emsal teşkil edecek.

