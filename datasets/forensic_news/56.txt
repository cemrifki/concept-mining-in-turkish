Teslim ol çağrısı
RP'nin ‘Kayıp Trilyon’ davasında sahtecilikten 28 ay hapis cezası alan Erbakan için infaz davetiyesi çıkarıldı. Yargıtay'a karar düzeltme başvurusunda bulunan Erbakan, cezanın ertelenmesi için Fatih Üniversitesi'nden aldığı sağlık raporunu savcılığa gönderdi.

Ankara 9. Ağır Ceza Mahkemesi'nce ‘‘RP'nin kayıp trilyonları’’ davasında ‘‘sahtecilik’’ suçundan 2 yıl 4 ay hapis cezasına çarptırılan ve cezası Yargıtay'can onanan SP Genel Başkanı Necmettin Erbakan için, Ankara İnfaz Savcılığı ‘‘davetiye’’ gönderdi. Cumhuriyet Başsavcılığı İnfaz Savcısı Adil Kubat, kesinleşen infaz cezasının yerine getirilmesi için hazırladığı ‘‘davetiye’’yi hem Erbakan'ın ikamet adresine, hem de polise gönderdi.

ERTELEME UMUDU

Çıkarılan davetiye, Erbakan'ın teslim olması için 7 gün süre tanıyor. Tebliğ tarihinden itibaren Erbakan'ın ya savcılığa, ya da bir cezaevine giderek teslim olması gerekiyor. Aksi halde ‘‘yakalama emri’’ çıkarılarak Erbakan'ın polis zoruyla cezaevine konulması sağlanacak.

77 yaşındaki Erbakan ise davetiye kendisine ulaşır ulaşmaz İnfaz Savcılığı'na başvurarak, infazın ertelenmesini istedi. Erbakan'ın cezaevine girmemek için yaşını, kalp, şeker ve romatizma hastalıkları ile belindeki rahatsızlığı gerekçe gösterdiği belirtildi. Erbakan, Fatih Üniversitesi Hastanesi'nden aldığı bu yöndeki bir sağlık raporunu da İnfaz Savcılığı'na verdi. Erbakan, mahkûmiyet kararı için Yargıtay'a yaptığı ‘‘tashih-i karar’’ başvurusunda da yine infazın ertelenmesi talebinde bulundu.

İnfaz Savcılığı'nın bu raporu geçerli sayabileceği gibi, raporda belirtilen sağlık sorunlarının gerçekliğini saptamak için Erbakan'ı Ankara Numune Hastanesi'ne sevk edebileceği de belirtildi. Erbakan'ın cezaevine girişinin ertelenmesi için sağlık raporunun Adli Tıp Kurumu'nca incelenip onaylanması da gerekiyor.

SON ÇARE SEZER

Uygulamada, sağlık sorunlarının ciddi bulunması halinde infaz 2 kez 6'şar ay süreyle ertelenebiliyor, hastalık halinin devamı halinde ise Adli Tıp Kurumu'nun bu konudaki raporuyla birlikte dosya ‘‘af’’ için Cumhurbaşkanı Ahmet Necdet Sezer'e gönderilebiliyor. Erbakan'ın yakın çevresi, Sezer'den af isteme seçeneğini de düşünüyor.

