Çağlar'a Yargıtay darbesi
Batık banka davalarının en ünlülerinden olan ve beraatle noktalanan İnterbank davası Yargıtay 11. Ceza Dairesi'nden döndü. Yargıtay, İnterbank'ın eski sahibi Cavit Çağlar ve oğlu başta olmak üzere sanıkların beraat kararlarını bozdu. Sanıklar ‘dolandırıcılık’la yargılanacak.

Kapatılan İnterbank'ın içinin sahipleri tarafından boşaltılmasıyla ilgili açılan davada verilen beraat kararı, Yargıtay 11. Ceza Dairesi'nden döndü. Yargıtay 11. Ceza Dairesi, Devlet eski Bakanı ve İnterbank'ın eski sahibi Cavit Çağlar ve oğlu Mustafa Çağlar başta olmak üzere sanıkların beraat kararlarını bozdu. 

İnterbank ile ilgili olarak Yargıtay'ın verdiği bu karar, beraatle sonuçlanan diğer batık bankalarla ilgili davalarda da örnek oluşturacak. Karar bu yüzden de önem taşıyor.

ŞİMDİ NE OLACAK

Yargıtay'ın bozma kararı üzerine, 37 sanıklı davada, Cavit Çağlar, beraat kararları bozulan diğer diğer sanıklarla birlikte Bursa 3. Ağır Ceza Mahkemesi'nde yeniden yargılanacak. Mahkeme, Yargıtay'ın bozma kararına uyarsa; Çağlar ve diğer sanıkların TCK'nın 504. maddesindeki ‘‘dolandırıcılık’’ suçundan ceza artırımı maddeleriyle birlikte 2-10 yılla yargılanabilecekleri belirtiliyor. Yargılama sonunda sanıklara ağır para cezalarının uygulanması da gündeme gelecek.

MAHKEME DİRENİRSE

Mahkeme, ilk verdiği beraat kararında direnirse, bu kez İnterbank dosyası kararları bağlayıcı olan Yargıtay Ceza Genel Kurul'na gidecek. Genel Kurul, İnterbank dosyası ile ilgili son sözü söyleyecek. Dava yerel mahkemede beraatle sonuçlanmış müdahiller, TMSF, Hazine, BDDK avukatları tarafından temyiz edilince, Yargıtay 11. Ceza Dairesi'ne gelmişti.

Yargıtay Cumhuriyet Başsavcılığı'nın tebliğnamesinde, de bankanın eski sahibi Çağlar ve oğlu Mustafa Çağlar ile öteki sanıklar Şükrü Şankaya, Şenol Şankaya, Ahmet Bozan ve Ergun Evcil'in beraat kararlarının bozulması ve dolandırıcılıktan cezalandırılmaları istenmişti.

REKOR PARA CEZASI TALEBİ

Tebliğnamede, rekor para cezası talebinde de bulunulmuştu. Paravan şirketler aracılığı ile İnterbank'tan çekilip sanıkların kişisel hesaplarına aktarıldığı belirlenen, yaklaşık 353 milyon dolarlık batık kredinin iki katı olan yaklaşık 700 milyon doların, sanıklara para cezası olarak uygulanması istenmişti. Tebliğnamede, sanıkların İnterbank'ın içini boşalttıkları, suçun ‘‘dolandırıcılık’’ gerçek mağdurun ve dolandırılanın da devlet olduğu vurgulanmıştı. 

Paravan şirkete kredi alıp hep cebe attılar

Hürriyet, Yargıtay Cumhuriyet Başsavcılığı'nın tebliğnamesini de manşetten kamuoyuna duyurmuştu. Tebliğnamede, yapılan tespitler şöyleydi:

KREDİLER ŞAHSİ HESABA: 

Nergis Grubu'na dahil 22 firmaya açılan kredi sonucunda 1997 ve 1998 yıllarında toplam 38 trilyon 456 milyar 336 milyon ve yine Nergis Grubu'na dahil 28 firmaya aynı yıllarda 36 trilyon 796 milyar 890 milyon 600 bin TL ve 47.137.230 ABD Doları kredi kullandırıldığı belirlenmiştir. Firmalara kullandırılan bu kredilerin banka ortakları Çağlar, Şankaya ve Mustafa Çağlar'ın banka nezdindeki şahsi hesaplarına aktırıldığı anlaşılmıştır.

SERMAYENİN KAT KAT ÜZERİNDE KREDİ: 

İhracatçı Grup olarak adlandırılan ve Ahmet Bozan ile Ergun Evcil tarafından organize edilen 33 şirket, sermayelerinin kat kat üzerinde İnterbank'tan kredi aldı. Bu krediler aynı yazı ile sanıklar Cavit Çağlar, Şükrü Şankaya, Mustafa Çağlar ve Şenol Şankaya'nın aynı banka nezdindeki kişisel hesaplarına aktarıldı. 

ŞİRKETLER PARAVAN: 

Korkusuzca bahsi geçen İhracatçı Grup şirketlerine büyük miktarda kredi kullandırıldı. Bu şirketler İnterbank'tan kredi almak amacıyla kurulmuş paravan firmalardır. Anılan şirketlere Nergis Holding iştiraklerinin bir kısım ihracatlarına aracılık ettirilerek, legal ve işlerliği olan şirketler görüntüsü verilmiştir. Sanıklar da bu doğrultuda savunma yapmıştır.

YURTDIŞI KAYNAKLARI DA AKTARILDI: 

İhracatçı Grup şirketlerine İnterbank tarafından çok büyük miktarda kredi sağlandığı gbi yurt dışından sağlanan bazı kaynaklar da örtülü şekilde anılan şirketlere ve buradan da sanıkların hesaplarına aktarılmıştır.

GERİ ÖDEMEMEK İÇİN ALDILAR: 

BDDK'nın 21 Nisan 2003'te yayımlanan raporuna göre 1.3 milyar dolar devir zararı veren bankanın, hakim sermayedarlarına 1.2 milyar dolar (Bugünkü kurla 1 katrilyon 860 trilyon TL) kredi kullandırıldığı, bu kredinin yüzde birine tekabül eden sadece 12 milyon 400 bin dolarının tahsil edilebildiğine dikkat çekildi. 

Bilirkişiye suçlama

Tebliğnamede, bilirkişiler ve mahkeme üstü kapalı olarak eleştirilirken, şöyle denildi: ‘‘Sanıkların eylemlerine uyan TCK'nın 504/1 (nitelikli dolandırıcılık) 80 ve 522 (Ceza artırım maddeleri) uyarınca cezalandırılması yerine bilirkişilerin mahkemenin görev ve takdir alanına girerek, dosya kapsamına uygun düşmeyen isabetsiz raporuna da dayanarak, sanıkların beraatlerine karar verilmesi usul ve yasaya aykırı bulunduğundan hükmün (beraat) bozulması talep olunur.’’

Suçu birlikte işlediler

Yargıtay Cumhuriyet Başsavcılığı tebliğnamesinde, sanıklarla ilgili şu ifadeler yer aldı: ‘‘Sanıklar mevcut yasal yollardan temin etmeleri mümkün bulunmayan kredileri sırf kredi almak amacıyla kurdukları şirketler aracılığıyla sağlamışlar ve haksız çıkar sağlamışlardır. Cavit Çağlar, Şükrü Şankaya, Mustafa Çağlar, Şenol Şankaya, Ahmet Bozan ve Ergun Evcil iştirak içinde fiilleri gerçekleştirmişlerdir.’’

Aslında devleti dolandırdılar

Yargıtay Cumhuriyet Başsavcılığı tebliğnamesinde, şu noktalar dikkat çekti: ‘‘Görünürde sanıkların fiilleriyle İnterbank dolandırılmıştır. İnterbank'ın suç tarihlerindeki hakim sermayedarları Nergis Grubu olduğu nazara alındığında sanki olay, grubun kendi içerisindeki hukuk mahkemelerini ilgilendiren bir sorunmuş gibi aldatıcı bir görüntüyle yansıtılmaya çalışılmıştır. Oysa, sanıklar tarafından içi boşaltılan bankadaki mevduat vesair paranın çeşitli kişi ve kurumlara ait bulunduğu, bu paranın da devlet tarafından garanti altına alındığı ve bilahare bankaya el konulmasından sonra da oluşan zararın Hazinece karşılandığı dikkate alındığında suçun gerçek mağdurunun başka bir ifade ile dolandırılanın Kamu Hazinesi olduğu açıkça anlaşılacaktır.’’
