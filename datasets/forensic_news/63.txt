Magandaya hapis geliyor

Yargıtay Ceza Kurulu, maçlardan sonra aşka gelip silah sıkanların mutlaka hapisle cezalandırılması için içtihat kararı aldı. 

Emsal oluşturacak karar, Fuat Yalçın adlı sanığın, Galatasaray'ın UEFA Kupası'nı kazandığı 17 Mayıs 2000’de tabancası ile uluorta 6 el ateş etmesiyle ilgili dava hakkında alındı.

Maç ve düğün magandaları yandı... Yargıtay kararına göre silahlı kutlamalar artık ölüm ya da yaralanmaya yol açmasa bile suç sayılacak ve 2 yıldan aşağı olmamak üzere hapisle cezalandırılacak.

Yargıtay Ceza Genel Kurulu, sağa sola ateş edip masum insanların ölmelerine veya yaralanmalarına yol açan maç ve düğün magandalarını yakacak örnek bir karar aldı. Silahlı kutlamalar, ölüm ya da yaralama olmasa bile ‘‘tehlike suçu’’ olarak cezalandırılacak. Yargıtay'da bu konu tartışılırken, İstanbul'da evinde otururken, maç kutlaması yapanların sokaktan attığı kurşunlardan ölenlerin, yaralananların durumu gündeme geldi. Bu suçun ‘‘tehlike suçu’’ olduğu ve toplumsal düşünülerek, mutlaka cezalandırılması gerektiğine karar verildi.

İLK KARAR 

Sanık Fuat Yalçın, Galatasaray'ın UEFA kupasını kazanmasını kutlamak amacıyla 17 Mayıs 2000'de sokakta ruhsatsız tabancası ile uluorta 6 el ateş edince, hakkında, Tuzla Asliye Ceza Mahkemesi'nde kamu davası açıldı. Mahkeme, sanığın TCK'nın 264/7 maddesindeki, ‘‘Korku, kaygı ve panik yaratacak şekilde silahla ateş etmek’’ suçundan beraatına karar verdi. Kararda, şu ilginç değerlendirmeler yapıldı: ‘‘Her maç sonrasında, hatta maç öncesinde yazılı ve görsel basında sık sık bu hususların dile getirildiği halde, bu gibi sevindirici olaylar sonucu silahla ateş edildiğinin bir gerçek olduğu, halkımız da bu gibi kutlamalara alışkın olduğu için bu şekilde tabancayla yapılan atışta korku ve paniğe kapılmasının da mümkün olmadığı, bu nedenle sanığa yüklenen suçun unsurlarının oluşmadığı kabul edilerek, korku, kaygı ve panik yaratacak şekilde silahla ateş etmekten beraatına, meskun mahalde nedensiz silah atmak suçundan açılan davanın ön ödeme nedeniyle ortadan kaldırılmasına’’

YARGITAY BOZDU

Mahkeme sanığı 6136 sayılı Ateşli Silahla Kanunu'na muhalefetten 988 milyon 650 bin lira ağır para cezasına çarptırdı ve bu paranın 6 taksitte alınmasına, tabanca ve boş kovanların ise zor alımına hükmetti. Bu kararı hem sanık hem de savcı temyiz etti. Temyiz itirazını görüşen Yargıtay 8. Ceza Dairesi, eylemin ‘‘Korku, kaygı ve panik yaratabilecek şekilde silahla ateş etme’’ olduğuna karar verdi. Daire, mahkemenin hukuki değerlendirmesinde yanılgıya düşerek mahkûmiyet yerine beraat kararı vermesini bozdu. 

MAHKEME DİRENDİ

Bozma kararı üzerine yeniden yargılama yapan yerel mahkeme, sanığın ‘‘Korku, kaygı ve panik yaratabilecek şekilde silah atmak’’ suçundan beraatinde direndi. Mahkemenin direnme kararı üzerine, dosya önceki gün Yargıtay Ceza Genel Kurulu'na geldi. Kurul oyçokluğuyla TCK'nın 264/7 maddesindeki suçun oluştuğuna ve sanığın cezalandırmasına hükmetti. Bu karar ışığında sanık bu kez mahkemece cezalandırılacak.

2 YIL HAPİS

Maç magandaları da düğün magandaları da, Yargıtay Ceza Genel Kurulu'nun bu son kararı ışığında TCK'nın 264/7 maddesindeki ‘‘Korku, kaygı ve panik yaratacak şekilde silah atmak’’ suçundan eylemleri başka bir suçu oluşturursa bile ayrıca 2 yıl hapisle cezalandırılacaklar.

CEZA MADDESİ 

İşte TCK'nın 264/7 maddesi Her kim korku, kaygı veya panik yaratabilecek biçimde her ne amaç ve nedenle olursa olsun, meskûn bir yerde veya çevresinde veya özel veya resmi veya genel yapılara ya da her türlü taşıt araçlarına veya halkın toplu olarak bulundukları diğer yerlere silahla ateş ederse, eylem başka bir suçu oluştursa bile ayrıca 2 yıldan aşağı olmamak üzere hapis cezasıyla cezalandırılır.
