Yargıtay'dan depremzedeyi sevindiren karar

Yargıtay Ceza Genel Kurulu, 17 Ağustos1999'da meydana gelen depremin ardından zamanaşımı nedeniyle verilen davanın ortadan kaldırılması kararını bozdu. Genel Kurul, zamanaşımı süresinin başlangıcının depremin meydana geldiği veya ölümün gerçekleştiği tarihten itibaren alınması gerektiğine karar verdi. 


17 Ağustos 1999'da meydana gelen depremin ardından Kocaeli'nin Karamürsel ilçesinde 2 apartmanın yıkılması sonucu 21 kişinin ölümü üzerine binaların müteahhidi Suphi Atay ve fenni sorumlusu Faik Recai Bayraktar hakkında Türk Ceza Kanunu'nun (TCK) 455. maddesine göre davaaçıldı.  
Karamürsel Asliye Ceza Mahkemesi, suçun TCK'nın 455. maddesine değil, 383. maddesine girdiği gerekçesiyle verdiği görevsizlik kararı üzerine yargılamayı Kocaeli 1. Ağır Ceza Mahkemesi yaptı.  
Mahkeme, sanıklara yüklenen suçun bir tehlike suçu olduğunu, tehlike binanın yapıldığı tarihte doğduğu için suç tarihinin de bu tarih olarak kabul edilmesi gerektiğine dikkati çekti.  
Kocaeli 1. Ağır Ceza Mahkemesi, yapı kullanma izin belgesi ve tüm dosya içeriğinden binanın 1990 tarihinde tamamlandığını, suç tarihi olan binanın bitim tarihinden iddianamenin düzenlendiği 20 Aralık 1999tarihine kadar 5 yıldan fazla süre geçtiği için davanın zamanaşımına uğradığına işaret ederek, kamu davasını ortadan kaldırdı.  
Kararı müdahil vekilleri temyiz etti. Temyiz istemini görüşen Yargıtay 9. Ceza Dairesi, yerel mahkemenin kararını bozdu.  
Ancak Kocaeli 1. Ağır Ceza Mahkemesi ilk kararında direnerek, zamanaşımı süresi dolduğu gerekçesiyle kamu davasını ortadan kaldırdı. 
Bu karar da müdahil vekillerince temyiz edilince konu Yargıtay Ceza Genel Kurulu'na geldi. Genel Kurul, yerel mahkemenin direnme kararını oybirliği ile bozdu.  
Genel Kurul, zamanaşımı süresinin başlangıcının depremin meydana geldiği, dolayısıyla binanın yıkıldığı tarih (17 Ağustos 1999) veya ölümün gerçekleştiği (17 Ağustos 1999'dan sonra ölüm gerçekleşmişse) tarihten itibaren alınması gerektiğine karar verdi.  
Genel Kurul'un kararı bağlayıcı olduğu için sanıklar Kocaeli 1. Ağır Ceza Mahkemesi'nde yeniden yargılanacaklar.  
TCK'NIN 383. MADDESİ
Yargıtay, daha önce depremde yıkılan binaların müteahhitlerine vediğer sorumlularına karşı TCK'nın 383. maddesinden dava açılabileceğine karar vermişti.  
Bu madde, tedbirsizlik, dikkatsizlik, sanat veya meslekte tecrübesizlik, nizam, emir ve kaidelere riayetsizlik sonucunda yangına, infilaka, batmaya, deniz kazasına, umumi bir tehlikeye, musibete neden olanların 30 aya kadar hapis cezasına çarptırılmasını öngörüyor. 
Maddenin ikinci fıkrası, bu fiilden dolayı bir kişinin hayatında tehlike meydana gelirse 6 aydan 5 yıla kadar hapis, bundan ölüm meydana gelirse 5 yıldan fazla olmamak üzere ağır hapis cezasına çarptırılacağını düzenliyor.  
Bu madde, 4616 Sayılı Şartla Salıverilme Yasası'nın kapsamında bulunuyor. Yasa, 23 Nisan 1999'a kadar işlenen suçları kapsadığı için deprem davaları suç tarihi itibariyle yasanın dışında kalıyor.  

