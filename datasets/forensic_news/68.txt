Yargıtay: İki kurumdan birden emekli olunmaz

Yargıtay 10. Hukuk Dairesi, aynı anda hem SSK hem de Bağ-Kur'dan 9 yıl süreyle aylık alan bir sigortalının fazladan aldığı aylığın SSK'ya geri ödenmesine karar verdi.


Alınan bilgiye göre dava konusu olay şöyle gelişti: 
    
1 Kasım 1981 ve 4 Kasım 1986 arasında isteğe bağlı Bağ-Kur sigortalısı olan ve yasaya göre 10 yıl borçlanması bulunan davalı kadın, 4 Kasım 1986'da dilekçe ile yaşlılık aylığı bağlanması için tahsis talebinde bulundu.  
    
Bağ-Kur, davalı kadına, tahsis talep tarihinde 53 yaşında olduğu ve 15 yıl sigorta primi ödeme koşulu gerçekleştiği için 1 Aralık 1986'da kısmi yaşlılık aylığı bağladı. 
    
Davalı kadın, Bağ-Kur'dan yaşlılık aylığı alırken SSK'ya dilekçeyle başvurup, sigortalı olarak çalıştığı işyerinden 31 Ağustos 1990'da ayrıldığını belirterek yaşlılık aylığı bağlanmasını istedi. SSK da kadına 1.9.1990 tarihinden itibaren kısmi yaşlılık aylığı bağladı.  
    
Söz konusu şahıs, böylece hem Bağ-Kur'dan hem de SSK'dan yaşlılık aylığı almaya başladı. 
    
Bu durum, 18 Ağustos 1999'da SSK'ya ihbar edildi. SSK, kadına bağlanan yaşlılık aylığını keserken, 1.9.1990 ile 19.1.2000 tarihleri arasında fazladan ödenen 2 milyar 236 milyon lira kurum zararının yasal faiziyle tahsili için dava açtı. 
    
Yerel mahkeme, istemi kabul etmedi. SSK kararı temyiz edince, dosya Yargıtay 10. Hukuk Dairesi'ne geldi. Daire, yerel mahkemenin kararını oybirliği ile bozdu. 
    
İsteğe bağlı sigortalı olabilmek için herhangi bir sosyal güvenlik kuruluşuna tabi olarak çalışmamak ve buralardan kendi çalışmalarından dolayı aylık bağlanmamış olmak koşulu getirildiği ifade edilen kararda, bu nedenle herhangi bir sosyal güvenlik kuruluşundan aylık almanın, isteğe bağlı sigortalı niteliğini kazanmaya engel olduğuna işaret edildi. 
     
SİGORTALI İYİ NİYETLİ OLSAYDI
     
Davalı kadına Bağ-Kur'dan 1.12.1986'da yaşlılık aylığı bağlandığından, bu tarihten sonraki isteğe bağlı SSK sigortalılığına değer verilmeyeceği ifade edilen kararda, ''Aynı sürede SSK'da çalışmaların sigortalı çalışma olarak değerlendirilmesi ve SSK'dan da yaşlılık aylığı bağlanması mümkün değildir'' denildi. 
    
Sigortalı kötü niyetli ise iktisap ettiği aylıkları faizi ile birlikte iade etmesi gerektiğine işaret edilen kararda, şöyle denildi: 
    
''Sigortalı iyi niyetli ise ödenen aylıklar Borçlar Kanunu'na göre geri alınmaz. Olayımızda, davalı, SSK'dan yaşlılık aylığı bağlanmasını talep ederken Bağ-Kur'dan yaşlılık aylığı aldığını saklamıştır. Sigortalı, kurumu yanıltarak kendisine aylık bağlattığından iyi niyetli değildir. Bu nedenle, yaşlılık aylığını iade etmesi gerekir.''

