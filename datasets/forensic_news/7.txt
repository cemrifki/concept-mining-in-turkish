Vuran polisler beraat etti, öldüğüyle kaldı
İZMİR'de polislerin, yaralama suçundan aranan Şeyhmus Kaya'yı yakalamak istedikleri sırada çıkan çatışmada, seken kurşunla vurulan ve olayla ilgisi olmayan Aziz Yarğı öldü. Yarğı'nın ölümü üzerine haklarında dava açılan boşkomiser ile polis memuru beraat etti. 
Basmane semtinde iki yıl önce meydana gelen olayda, silahla yaralama suçundan aranan Şeyhmuz Kaya’nın yerini tespit eden Konak Asayiş Ekipleri, yakalamak için operasyon başlattı. Yakalanacağını anlayan Kaya'nın otomobile binerek kaçmaya başlaması üzerine peşine düşüldü. Kaya ateş açınca çatışma çıktı. Bu sırada olayla ilgisi olmayan, başka bir araç içindeki Aziz Yarğı vurularak yaşamını yitirdi. 
Olaydan sonra, Konak Asayiş Ekipleri'nde görevli Başkomiser Gürkan Karadağ ve polis memuru Ali İhsan Şimşek hakkında, ‘Yasal sınırın aşılması suretiyle taksirle adam öldürme’ suçundan dava açıldı. 4'üncü Ağır Ceza Mahkemesi’nde görülen davada savunma yapan başkomiser ve polis memuru suçlamaları kabul etmedi. Aranan kişinin kaçtığı aracın lastiklerine ateş ettiklerini belirtti. 
Cumhuriyet Savcısı yargılama sonunda, takip edilen araçtan ateş açıldığını, polislerin de bunun üzerine aracın lastiklerine doğru ateş ettiğinin anlaşıldığını, öldürmek kastıyla hareket etmediklerini belirtti. Yarğı'yı öldüren kurşunun hangi silahtan çıktığının tam olarak belirlenememesinden dolayı, sanıkların ayrı ayrı beraatine karar verilmesini istedi. 
Mahkeme heyeti, duruşma sonunda, Yarğı'nın seken kurşunla öldüğünün bilirkişi raporuyla saptandığını belirterek, iki polisin beraatine karar verdi.
