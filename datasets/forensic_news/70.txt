"Evi versin şikayeti geri çekeyim"
Grizu faciasında ölen oğlunun eşini taciz eden kayınpederin yargılanmasına başlandı.

ZONGULDAK’ta, 17 Mayıs 2010’da meydana gelen grizu faciasında oğlu 32 yaşındaki Kadir Ö.’nün ölmesi ardından gelini 24 yaşındaki F.Ö.’ye cinsel istismarda bulunduğu iddiasıyla hakkında 10 yıl hapis istemiyle dava açılan 66 yaşındaki Muhittin Ö.’ün yargılanmasına başladı. 2 çocuk annesi F.Ö., eşi hayattayken de kayınpederinin tacizde bulunduğunu ileri sürdü. F.Ö., oturdukları evin 2’nci katını kendisine vermesi halinde kayınpederinden şikayetçi olmayacağını söyledi. 

Türkiye Taşkömürü Kurumu Karadon Müessese Müdürlüğü’ne ait Karadon Yeni Servis Kuyusu’nda meydana gelen grizu patlamasında ölen 30 madenciden Kadir Ö.’ün eşi F.Ö., birlikte aynı evde yaşamaya devam ettiği kayınpederi Muhittin Ö.’nün kendisine cinsel tacizde bulunduğunu öne sürerek geçen Mart ayı sonunda jandarmaya başvurdu. F.Ö., kayınpederinin kendisine taciz girişiminde bulunurken cep telefonuyla çektiğini iddia ettiği bir fotoğrafı jandarmaya kanıt olarak teslim etti. Gözaltına alınan Muhittin Ö., sevk edildiği mahkemede tutuklandı. Hakkında, ’Mağdurun beden ve ruh sağlığını bozacak şekilde cinsel istismar’ suçlamasıyla 10 yıl hapis cezası istemiyle dava açılan Muhittin Ö., bugün Zonguldak 2’nci Ağır Ceza Mahkemesi’nde ilk kez hakim karşısına çıktı.

"EŞİM HAYATTAYKEN DE YAPIYORDU"

Çocukları 1 yaşındaki K. ve 5 yaşındaki K. ile birlikte geldiği mahkemede ifade veren F.Ö., eşinin ölümünden sonra aynı evde kayınpederi ve kayınvalidesiyle birlikte yaşamaya devam ettiğini söyledi. Son aylarda kayınpederinin tacizlerine maruz kaldığını iddia eden F.Ö, "Kayınpederim arkama geçerek bana yaklaşmaya çalışıyordu. Bir gün yatak odasında uyuduğum sırada gelip beni öptü. Beni gördüğü zaman elini cinsel organına götürüyordu. Eşim hayattayken de bu tür davranışlarda bulunyordu. Kendimi korudum. Hatta resmini bile çektim" dedi. 

Mahkeme Başkanı Hakim Gökçe Yıldız’ın, "Şikayetçi misin?" diye sorduğu F.Ö., "Oturduğumuz evin ikinci katını bana versin ve bize karışmasın. Şikayetçi olmayacağım" dedi. Suçlamayı kabul etmeyen Muhittin Ö. ise, "İftira atıyor. Vallahi öyle bir olay yok. Benim ölen çocuğumun acısı halen yüreğimde. Cinsel tacizde bulunduğum iddialarını kabul etmiyorum. Ben bir babayım" dedi.

RAPORA TEPKİ GÖSTERDİ, DURUŞMAYI TERK ETTİ

Hakim Gökçe Yıldız, olay nedeniyle ruh ve beden sağlığının bozulduğuna yönelik Çaycuma Devlet Hastanesi’nin raporunu okuması ardından F.Ö., "Niye ruh halim bozulsun? Ben deli miyim?" diyerek tepki gösterdi. Hakim Yıldız’ın, "Rapor senin lehine" demesine rağmen tepkisini sürdüren F.Ö, duruşma salonunu terk etti.

KAYINVALİDE: MUTFAKTA SARILDI

Duruşmada tanık olarak dinlenen 69 yaşındaki Behice Ö.de, oğlunun ölümü üzerine büyük üzüntü yaşadıklarını belirterek, "Eşim gelinime, ’Ben seni Kadir için almadım, kendim için aldım’ demiş. Ben duymadım. Bunu bana gelinim söyledi. Ancak, birgün mutfakta bulaşık yıkarken eşim gelinime arkasından sarılmaya kalkıştı. Beni görünce paniğe kapılarak ayrıldı. Gelinim de bana, ’Eşine söyle beni öpmeye çalışıyor’ dedi." 

Sanık Muhuttin Ö.’nün tutukluluk halinin devamına karar veren mahkeme, duruşmayı erteledi.
