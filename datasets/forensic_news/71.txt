Yıllar sonra yüz yüze geldiler

Henüz 13 yaşındayken kaçırılan ve dokuz ay boyunca tecavüze uğrayan ABD’li Elizabeth Smart, yıllar sonra kendisini kaçıran adamla yüz yüze geldi. Brian Mitchell’in iki kez ömür boyu hapis cezası aldığı duruşmayı izlemeye gelen Smart, tecavüzcüsünün gözlerinin içine baktı ve ona hapse girmeden önceki son sözlerini söyledi. Mitchell, o saniyelerde kendi kendine mırıldanıyordu.


Bugün 23 yaşında olan Smart, 2002 yılında Utah eyaletinin başkenti Salt Lake City’deki evinden bıçakla tehdit edilerek kaçırılmıştı. 

Sarı saçlı, mavi gözlü kız çocuğunu bulmak için ABD’nin dört bir yanında arama başlatılmış, Smart, Mart 2003’te kendisini kaçıran Mitchell ile sokakta yürürken tespit edilerek kurtarılmıştı. 

YÜZYÜZE GELDİLER
Yıllar sonra, geçmişin izlerini tamamen üzerinden atan Smart, Mitchell’ın cezasının açıklanacağı duruşmaya geldi. Yargıç, ona söylemek istediği bir şey olup olmadığını sorduğunda, genç kadın ayağa kalktı ve Mitchell’ın gözlerinin içine bakarak konuştu: 

“Sana söyleyecek fazla sözüm yok. Ne yaptığını çok iyi biliyorum… Bana yaptığın şeyin yanlış olduğuna inandığını biliyorum. Bunu bilinçli bir şekilde yaptın… Ancak bugün harika bir hayatım var ve ne yaparsan yap, beni bir daha etkileyemeyeceksin…”

“Benden, asla geri alamayacağım dokuz ayımı çaldın. Bu hayatında yada ölümden sonraki hayatında yaptığın şeyler için sorumlu tutulacaksın. Bu zaman geldiğinde, hazır olacağını umuyorum.” 

Smart, bu sözleri sarf ederken, mahkeme salonuna elleri ve ayakları kelepçeli bir şekilde gelen Mitchell, duruşma boyunca ağzından düşürmediği şarkıyı mırıldandı. 



DAVA YILLARCA ERTELENDİ
Yıllarca akıl sağlıyı yerinde olmadığı gerekçesiyle duruşması ertelenen 57 yaşındaki Mitchell, adam kaçırma ve bir çocuğa cinsel istismarda bulunmaktan dolayı ömür boyu hapis cezası aldı. 
 
Mitchell, kendisine söz hakkı verildiğinde, şarkısını söylemeye devam etti. Cezası açıklanırken, sesini yükseltmesi dikkat çekti. 
 
Duruşma basına kapalı olduğu için, içeride yaşanan gelişmeler mahkeme binasının penceresine tutulan notlarla iletildi.
 
 
'CEHENNEM GÜNLERİ'
Mithchell, Smart’ı alıkoyduğu dokuz ay boyunca küçük kızı sokaklarda yatırdı, sürekli paçavra elbiseler giydirdi ve yanına yaklaşanlara gerçek kimliğini söylemesi halinde onu öldürmekle tehdit etti. Smart, o günleri ,"Cehennemi yaşamıştım" diye tanımlamıştı. 

Garip görünümüyle dikkat çeken Mitchell’ın, dini görüşlerini açıkladığı 27 sayfalık “The Book of Immanuel David Isaiah” adlı manifestosu bulunuyor.
