Üniversitede okumak istediği bölümü açıkladı


Agos Gazetesi Genel Yayın Yönetmeni Hrant Dink'in katil zanlısı Ogün Samast'ın yargılandığı davanın 4. duruşması sona erdi. Samast mahkemeye yazdığı mektupta, üniversiteye hazırlandığını ve sosyoloji okumak istediğini ifade etti.


CİNAYET GÜNÜ OLANLAR TESADÜF
İstanbul 2. Çocuk Ağır Ceza Mahkemesi'ndeki 4. duruşmada duruşmada, daha önce 14. Ağır Ceza Mahkemesi’nde ve polise ifade veren tanıkların ifadeleri okundu. 

SAVCI MÜTALAA İÇİN SÜRE İSTEDİ

Tanık ifadelerinin okunmasının ardından savcı Ali Demir, “Yargılamanın geldiği aşama ve dosya kapsamı dikkate alındığında esas hakkındaki mütalaamızı hazırlamak için uygun bir süre verilmesini ve dosyanın tarafımıza verilmesini istiyoruz" dedi. Savcı Demir ayrıca, Ogün Samast’ın tutukluluk halinin mevcut delil durumu ve suçun niteliği göz önüne alınarak devam etmesini talep etti. 

“ACABA OGÜN ÖLDÜRMEDİ Mİ?"

Ogün Samast’ın avukatı Levent Yıldırım da söz alarak “Tanıklar öldürme anını görmediklerini iddia ediyorlar. Bazı kamera kayıtları var ama öldürme anına ilişkin değil. Demek ki şüphe var. Acaba Ogün öldürmedi mi? Davanın başından bu yana bu kuşkuyu taşıyorum. Aynı kuşku sanırım katılan tarafta da var. Mahkumiyet için şüphenin tamamen giderilmesi gerekir. Aynı şekilde tutukluluğun devamı için de giderilmesi gerekir, bu nedenle tahliye talep ediyorum" diye konuştu.
Bu sözler üzerine avukat Fethiye Çetin söz alarak, “Katılan tarafta da aynı kuşku var diyor. Biz bu suçun örgütlü işlendiğini düşünüyoruz. Ogün Samast’ın diğer örgüt üyelerinin kendisi ile bağlantısını ve yardım edenleri açıklamadığını düşünüyoruz" dedi. Ogün Samast’ın tutukluluk halinin devamına karar veren mahkeme heyeti, dava dosyasının esas hakkındaki görüşünü hazırlaması için savcı Ali Demir’e verilmesine hükmetti. Duruşma 17 Haziran 2011 gününe ertelendi. 

SAMAST ÜNİVERSİTEYE HAZIRLANIYOR 

Öte yandan Ogün Samast geçen duruşmada olduğu gibi bugünkü duruşmada da mahkemeye 3 sayfadan oluşan bir mektup sundu. Mektubunda üniversiteye hazırlandığını ifade eden Samast, “Liseyi okuyorum. Üniversiteye hazırlanıyorum. Sosyoloji okumak hedefim" dedi. Bazı gazetelerde Hrant Dink’le ilgili manşetleri atanların asıl suçlular olduğunu iddia eden Samast mektubunda, “Ben medyanın tamamını söylemiyorum. Sadece Emin Çölaşan ve o manşetleri atanları söylüyorum. Asıl suçlu onlar. Ben masumum diyorum. Hedef göstermiyorum. Kral çıplak diyorum. Evet bu çocuk size ‘Kral çıplak’ diyor" ifadelerine yer verdi. 

Duruşmanın bitiminde ise Hrant Dink’in ailesinin avukatı Fethiye Çetin, davadaki son durumla ilgili açıklamalarda bulundu. Davada mütalaa aşamasına gelindiğini belirten Çetin, Samast’ın "terör örgütü üyeliği" suçundan yargılanacağı davanın ise 29 Haziran’da görüleceğini ifade etti.
