Gayrimenkul zengini kadını öldürenlere müebbet

BURSA’da gayrımenkul zengini Leyla Oğuz’u el ve ayaklarını bağladıktan sonra başına sert bir cisimle vurarak öldürüp, evdeki ziynet eşyalarını çaldıkları iddiasıyla yargılanan Mevlit Özdemir (38), Nuh Şafak (31) ve Mevlit Körpi (32), ağırlaştırılmış ömür boyu hapis cezalarına çarptırıldı.

Olay geçen yıl Haziran ayırnad merkez Nilüfer İlçesi Fethiye Mahallesi’nde meydana geldi. Leyla Oğuz adlı kadın, eşi İsmail Oğuz’un kooperatif toplantısına katılmak üzere ayrılmasından sonra, hırsızlık amacıyla eve giren ve ziynet eşyalarını çalan kişiler tarafından başına sert bir cisimle vurularak öldürüldü. Leyla Oğuz’un merdiven korkuluklarına bağlı cesedi, ziyaretin gelen torunu Alper Özlem (23) tarafından bulundu.

Çevredeki güvenlik kameralarını izleyip parmak izlerini de değerlendiren polis, cinayet zanlıları olarak öldürülen kadının 10 yıl önceki kiracısı Nuh Şafak’ı Bursa’da, arkadaşı Mevlit Körpi’yi İstanbul Bayrampaşa’daki bir camide, Mevlit Özdemir’i ise Tekirdağ’da yakaladı. Öldürülen kadının ziynet eşyasının bazıları ise Mevlit Özdemir’in eşinin boynunda bulundu. Özdemir’in cinayetten haberi olmayan eşi, gerdanlığı kendisini çok sevdiği için eşinin hediye ettiğini söyledi.

Haklarında, 2’nci Ağır Ceza Mahkemesi’nde ‘Tasarlayarak adam öldürmek’, ‘Nitelikli yağma’ suçlarından ağırlaştırılmış ömür boyu hapis cezası istemiyle dava açılan sanıkların yargılanması tamamlandı. Daha önceki duruşmalarda birbirlerini suçlayan sanıklardan Mevlit Özdemir, mahkemeye verdiği 9 sayfalık yazılı savunmada, pişmanlık duygularını dile getirdi. Eve hırsızlık için geldiklerini fakat alarm sistemini görünce dışarıda beklediğini belirten Özdemir, "Kimseyi öldürmedim. Beraatımı istiyorum" dedi.

Duruşmada son sözünü söyleyen Mevlit Körpi ise, hırsızlık suçunu kabul ederken, kadının öldürülmesine karışmadığını belirtti. Evde olmadıklarını düşündükleri Leyla Oğuz’un bir anda karşılarına çıkınca, arkadaşı Mevlit Özdemir’in bağırmaması için ağzını tuttuğunu, yaşanan arbede sonrası yere düşen ve cansız yatan yaşlı kadının, Özdemir tarafından elleri ve ayaklarından bağlanarak evdeki korkuluklara asıldığını öne süren Körpi, "Altınları alıp evden çıkarken, Leyla Oğuz’un nabzı atıyordu. 12 Acil Servise haber vermek istedim Nuh kabul etmedi. Sonra 22 bin TL’ye bozdurduğumuz altınları paylaştık" diyen Mevlit Körpi, bu duruşmada, "Hakim bey, benim de annem, babam ve bir eşim var. Böyle bir olay karıştığımız için çok pişmanım. Ancak kimseyi öldürmedim" dedi.

Nuh Şafak’ın, hırsızlık suçunu kabul edip cinayete karışmadığını söylediği duruşma sonrası mahkeme heyeti, tutuklu üç sanığa, ’Bir suçu kolaylaştırmak için adam öldürmek’ suçundan ağırlaştırılmış ömür boyu hapis, çaldıkları altınlar için ise her birine 13’er yıl hapis cezası verdi.
