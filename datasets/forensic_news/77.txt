Eskişehir'de duruşmada olay
Eskişehir'de geçen yıl tecavüz ettiği 11 yaşındaki kız çocuğunu öldürdüğü iddia edilen tutuklu sanığın yargılanmasına devam edildi.

Eskişehir 1. Ağır Ceza Mahkemesindeki duruşmada güvenlik gerekçesiyle Ankara'daki bir cezaevinde kalan tutuklu sanık Ali Haydar Körmeçli (49) hazır bulundu. Tutuksuz yargılanan sanık özel güvenlik görevlisi Adnan Avcu (35) ise duruşmaya katılmadı.

Tutuklu sanık Körmeçli'nin duruşma salonunda yerini aldığı sırada öldürülen 11 yaşındaki Öznur Uluişden'in babası Recep Uluişden, sanığa sandalye 
atmak istedi. Baba Uluişden, güvenlik güçleri tarafından mahkeme salonundan çıkartıldı.

Eskişehir Barosu Kadın Hukuku Komisyonu ve Çocuk Hakları İzleme Komisyonu üyesi avukatların davaya müdahil olmak için verdiği dilekçe, olaydan doğrudan zarar görmedikleri için mahkeme heyeti tarafından reddedildi.

Duruşmada Adnan Avcu'nun, bir televizyon programında yayımlanan röportajı izlendi.

Mahkeme heyetinin söz verdiği Körmeçli, suçlamaları kabul etmediğini söyledi. Heyet, Ali Haydar Körmeçli'nin eşi, kızı ve oğlunun da dinlenmesine karar vererek duruşmayı erteledi.

Öte yandan, Eskişehir Demokratik Kadın Platformu üyeleri de Adliye binası önünde basın açıklaması yaptı. Üyeler adına konuşan Çiler Kayabaşı, Öznur için adalet beklediklerini belirterek, Körmeçli'nin ağırlaştırılmış müebbet hapis cezasını çarptırılmasını istedi. Davayı Klinik Psikolog Prof. Dr. Gülten Seber de takip etti.

OLAY

Tutuklu sanık Ali Haydar Körmeçli, 4 Eylül 2010'da tramvay durağında karşılaştığı 11 yaşındaki ilköğretim okulu öğrencisine tecavüz edip, öldürdüğü iddiasıyla tutuklanmıştı. Körmeçli, hakkında, “Tasarlayarak çocuğu öldürme, çocuğun cinsel istismarı, kişiyi hürriyetinden yoksun bırakmak ve 6136 sayılı yasaya muhalefet” suçlamasıyla ağırlaştırılmış müebbet hapis cezası istemiyle Eskişehir 1. Ağır Ceza Mahkemesinde dava açılmıştı.
Sanık Adnan Avcu ise maktulün tramvay durağından zanlı Ali Haydar Körmeçli tarafından götürüldüğünü bildiği ve defalarca emniyet güçlerince sorgulandığı halde, zanlının yakalandığı 13 Eylül 2010 tarihine kadar beyanda bulunmadığından suç delillerini gizleme suçunu işlediği iddiasıyla tutuksuz yargılanıyor.
