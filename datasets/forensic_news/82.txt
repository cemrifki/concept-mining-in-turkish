Alkışlatan karar
Ayşe Paşalı davasında örnek karar çıktı: Katil koca İstikbal Yetkin’e ağırlaştırılmış ömür boyu hapis cezası verildi. Karar, Paşalı’nın kızları ve kadın hakları savunucuları tarafından alkışlarla karşılandı.

BOŞANDIĞI eşi Ayşe Paşalı’yı bıçaklayarak öldüren İstikbal Yetkin, ağırlaştırılmış ömür boyu hapis cezasına mahkûm edildi. Ankara 1’inci Ağır Ceza Mahkemesi’nde görülen duruşmada, sanık hakkında takdir indirimi uygulanmadı. Salonda izleyici olarak bulunanlar mahkeme heyetinin bu kararını alkışladı. Adliye çıkışı açıklama yapan Avukat Elif Kabadayı Tatar, kararın kadın cinayetlerine ilişkin diğer davalara emsal olacağını söyledi. 

‘Pişmanım’ dedi

Duruşmaya tutuklu sanık ve avukatı, Ayşe Paşalı’nın babası Hüseyin, annesi Zeliha ve kardeşi Ahmet Paşalı ile avukatları katıldı. Ayşe Paşalı ve İstikbal Yetkin’in kızları Burcu ve Busegül Yetkin de duruşmada hazır bulundu. Sanık avukatı Fethi Öztürk, davanın kadına yönelik şiddet konusunda bayrak yapıldığını, kadın haklarını savunan dernekler ile sivil toplum örgütlerince sahiplenildiğini, medyatik hale getirildiğini, bu yolla mahkemenin etki altına alınmak istendiğini öne sürdü. Son sözü sorulan sanık Yetkin ise, “Pişmanım, karımı çok seviyordum” dedi. Bunun üzerine duruşmayı izleyen Şevkat- Der Başkanı Hayrettin Bulan, “10 kez bıçaklarken de mi çok seviyordun? Katil, adi adam” diye bağırınca, dışarı çıkarıldı.

Oy çokluğuyla alındı

Baygınlık geçiren Busegül Yetkin’e yakınları yardım etti. Mahkeme Başkanı Tekman Savaş Nemli, Yetkin’in, “tasarlayarak kasten öldürme” suçundan ağırlaştırılmış ömür boyu hapisle cezalandırılmasına karar verildiğini açıkladı. Sanık hakkında takdiri indirim nedenlerinin uygulanmasına yer olmadığını da belirten Nemli, mahkeme heyeti üyelerinden birinin buna muhalefet ettiğini ve kararın oy çokluğu ile alındığını söyledi. Duruşma sonrası Burcu Yetkin “Hak ettiği cezayı aldığı için mutluyum. Umarım örnek olur” dedi. 

Karara tepki gösteren sanık avukatı Fethi Öztürk ise temyize gideceklerini açıkladı. Öztürk, “Binlerce insanın ölümüne sebep olan Abdullah Öcalan ile müvekkilim aynı cezaya çarptırılmıştır” dedi. 

Kadınlar 7/24 nöbette

BİRÇOK şehirden İstanbul’a gelen kadınlar, Ayşe Paşalı davası öncesi, oturma eylemi düzenledi. Taksim Meydanı’nda önceki gün 19.00- 24.00 saatleri arası eylem yapan grup, dün de 07.00’de başladıkları oturma eylemini, karar açıklanana kadar sürdürdü. Nöbete Bağımsız Milletvekili Adayı Sebahat Tuncel de katıldı. 

Devlet korumadı sokakta öldürüldü

Üç çocuk annesi 42 yaşındaki Ayşe Paşalı şiddet gördüğü eşi İstikbal Yetkin’den boşanmak için 2006 yılında dava açtı. 

Araya aile büyükleri girince davadan vazgeçti. Ayşe Paşalı 2009’da bir akraba düğününde eşinin dayısının oğlu ile dans edince Yetkin’den feci şekilde dayak yedi. Aynı gece eşinin tecavüzüne de uğradı. 

Yetkin, “Eşimi çok seviyorum” deyince serbest bırakıldı.

Çift, Haziran 2010’da boşandı. Ama İstikbal Yetkin’in tehditleri sona ermedi. Ayşe Paşalı, savcılığa başvurarak can güvenliğinin olmadığını bildirdi. 

Fakat savcılık, İstikbal Yetkin hakkında tutuklama kararı çıkarmadığı gibi, Ayşe Paşalı’yı polis aracıyla evine gönderdi.

Tehditler devam edince Ayşe Paşalı bu kez mahkemeye başvurarak hakkında koruma kararı çıkarılmasını istedi. Mahkeme talebi geri çevirdi. 

Ayşe Paşalı, 7 Aralık 2010’da Yeni Etlik Caddesi üzerinde karşılaştığı eski eşi İstikbal Yetkin’in bıçaklı saldırısına uğradı. Yetkin, 14 yerinden bıçakladığı eski eşini yolun ortasında boğazını keserek öldürdü
