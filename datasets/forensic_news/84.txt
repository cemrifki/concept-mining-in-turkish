Ağırlaştırılmış ömür boyu

ARDAHAN’ın Göle İlçesi’nde geçen yıl anaokulu öğretmeni Saadet Ulus’u (24) satırla öldürdüğü iddiasıyla yargılanan Yalçın Algan (43) hakkındaki dava karara bağlandı. Ardahan Ağır Ceza Mahkemesi’nde son sözü sorulan Algan, “Üzgünüm, pişmanım” dedi. Mahkeme heyeti, sanığı ağırlaştırılmış ömür boyu hapis cezasına çarptırdı. Duruşma çıkışı gazetecilerin sorularını yanıtlayan Algan’ın avukatı, müvekkilinin basının kurbanı olduğunu öne sürdü. Algan’ın basına yansıdığı şekilde canice bir hisle cinayeti işlemediğini savunan avukat, olayın büyük bir tahrikle yapıldığını ileri sürdü. Yalçın Algan ifadesinde, daha önce İstanbul’da tanıştığı Saadet Ulus’u çok sevdiğini, kendisine yüz vermediği için öldürdüğünü söylemişti.
