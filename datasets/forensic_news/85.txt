Patriğe suikast Ergenekon’la birleşti
Fener Rum Patriği Bartholomeos’a suikasta hazırlandığı iddiasıyla yargılanan İsmet Rençber’in davasının, İstanbul 13’üncü Ağır Ceza Mahkemesi’nde görülen birinci Ergenekon davası ile birleştirilmesine ilişkin karar verildi.

İstanbul 9’uncu Ağır Ceza Mahkemesi’nde görülen duruşmaya tutuksuz sanık Rençber katılmazken, avukatı Melike Aslanözcanan hazır bulundu. Mahkeme Heyeti Başkanı Nurettin Ak, birleştirme ile ilgili yazı yazdıkları İstanbul 13’üncü Ağır Ceza Mahkemesi’nin muvafakat verdiğini belirtti. Duruşma savcısı Selim Berna Altay iki dava arasında hukuki ve fiili irtibat bulunduğu gerekçesiyle dosyaların birleştirilmesini talep etti. Rençber’in avukatı ise aksi yönde görüş bildirdi. Mahkeme Heyeti, dosyanın birinci Ergenekon davasıyla birleştirilmesinde hukuki yarar olduğunu ifade ederek, davaların birleştirilmesine karar verdi. Rençber’in yargılanmasına İstanbul 13’üncü Ağır Ceza Mahkemesi’nde devam edilecek. Fener Rum Patriği’ne yönelik eylem düzenleyeceği iddiasıyla yargılanan Reçber hakkında “silahlı örgüte üye olmak” suçundan 7,5 yıldan 15 yıla kadar hapis cezası isteniyor.

