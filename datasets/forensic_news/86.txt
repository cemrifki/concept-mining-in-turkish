1.200'den fazla kişiyi öldürdü, 'beni yargılamayın' dedi

İkinci Dünya Savaşı sırasında Macaristan'da, Nazilerle işbirliği yaparak yüzlerce sivilin öldürülmesinden sorumlu olduğu suçlamasıyla yargılanan 97 yaşındaki Sandor Kepiro, bugün yeniden hâkim karşısına çıktı.


Musevi kuruluşu Simon Wiesenthal Merkezi'nin 2008 tarihli Nazi savaş suçluları listesinde 3. sırada yer alan Kepiro, mahkeme girişinde gazetecilere yaptığı açıklamada, tamamen masum olduğunu savunarak, davayı "sirke" benzetti.
Bastonla mahkemeye gelen Kepiro, duruşma salonunda da üzerinde "97 yaşındaki yaşlı bir adamın katilleri" yazılı kâğıtla oturdu. 
YILLARCA KAÇTI
Nazilerle işbirliği yapan Macaristan hükümeti döneminde subay olan Kepiro, 1942'de üç gün süren ve 1.200'den fazla Sırp'ın öldürüldüğü Novi Sad katliamına öncülük etmekle suçlanıyor.
Nazi Almanyası'yla işbirliği yapan Macar askerler, 1942'de Novi Sad'da aralarında Yahudilerin de olduğu binlerce sivili Danube Nehri kıyısında toplayarak katletmişti. 
Katliamdan kurtulan Lea Ljubibratic, askerlerin evlerden topladığı sivilleri buzla kaplı nehre attığını, yüzlerce kişiyi de silahla öldürdüğünü söyledi.
Kepor, katliam nedeniyle 1944'te tutuklanmış, ancak faşist yönetimin serbest bırakmasının ardından Arjantin'e kaçmıştı.
Macaristan'a 1996'da dönen Kepor'un yeri, 2006'da Simon Wiesenthal Merkezi tarafından bulunmuş ve hakkında dava açılmıştı.
Kepor, daha önce bir Macar televizyonuyla yaptığı söyleşide, "Hiçbir şeyden pişman değilim, her şeyi görevim olduğu için yaptım" demişti. 
Nazi döneminde, Nazi ölüm kampı gardiyanı olarak en az 29 bin kişinin öldürülmesinden sorumlu tutulan John Demjanjuk da (90) Almanya'da yargılandığı davada suçlamaları reddediyor

