Gül ağacına Balyoz dilekleri

Vardiya Bizde Platformu" üyeleri hıdırıellezin kutlandığını işaret ederek, tutuklu eşlerinin tahliye edilmesini dilediler, bu dileklerini de hıdırellezin sembolü gül ağacına astılar. Salon dışında bunlar yaşanırken duruşmada sanık ve avukatların talepleri alınıyor.


"Balyoz Planı" iddialarına ilişkin 196 emekli ve muvazzaf askerin yargılandığı davanın 28. duruşması görülmeye başlandı. Dava kapsamında, eski Hava Kuvvetleri Komutanı emekli Orgeneral Halil İbrahim Fırtına, eski Deniz Kuvvetleri Komutanı emekli Oramiral Özden Örnek, eski 1. Ordu Komutanı emekli Orgeneral Çetin Doğan ile Genelkurmay Muhabere ve Elektronik Bilgi Sistemleri (MEBS) Başkanı Koramiral Kadir Sağdıç, Kuzey Deniz Saha Komutanı Koramiral Mehmet Otuzbiroğlu ve Albay Dursun Çiçek’in de aralarında bulunduğu 196 sanık yargılanıyor.

158 TUTUKLU SANIK KATILDI

İstanbul 10. Ağır Ceza Mahkemesi’nce Silivri Ceza İnfaz Kurumları Yerleşkesi’ndeki salonda yapılan duruşmaya tutuklu eski Hava Kuvvetleri Komutanı emekli Orgeneral Halil İbrahim Fırtına ve eski Deniz Kuvvetleri Komutanı emekli Oramiral Özden Örnek’in de aralarında bulunduğu 158 tutuklu sanık katıldı.

ÇETİN DOĞAN DURUŞMAYA KATILMADI

Eski 1. Ordu Komutanı emekli Orgeneral Çetin Doğan sağlık durumunu mazeret göstererek duruşmaya katılmadı. 21 tutuksuz sanık ise duruşmada hazır bulundu. Hakkında yakalama kararı çıkarılan sanıklardan emekli Orgeneral Ergün Saygun’un ise GATA’daki tedavisi devam ediyor.

SEMİNER SIRASINDA YURT DIŞINDA OLAN SANIKLAR

Mahkeme Başkanı Ömer Diken, Genelkurmay Başkanlığı’ndan mahkemeye ulaşan cevabi yazıların okunacağını belirtti. Üye Hakim Ali Efendi Peksak, Genelkurmay Başkanlığı’ndan bazı sanıkların 2002-2003’te yurt dışında görevli olup olmadıklarına dair yazıların dosyaya gönderildiğini ifade etti. Buna göre, sanıklardan Hasan Hakan Dereli ile Aytekin Candemir’in görev tarihlerinin sehven yazıldığı belirtilerek, Dereli hakkında 28 Şubat 2002 olarak bildirilen tarihin 28 Ağustos 2002 olduğu bildirildi. Candemir’in ise yurt dışı görev tarihinin 23 Şubat 2002 değil, 23 Mart 2002 olduğu belirtilen yazıda, sanıklar Mehmet Alper Şengezer, Hakan Akkoç, Taylan Çakır ve Doğan Fatih Küçük’ün de yurt dışında hangi tarihler arasında görevli oldukları anlatıldı. Duruşma, sanık ve avukatların taleplerinin alınmasıyla devam ediyor.

BALYOZ DAVASINDA DİLEK AĞAÇLI EYLEM

Öte yandan Balyoz davası sanıklarının yakınlarının oluşturduğu "Vardiya Bizde Platformu" üyeleri de davayla ilgili dileklerini dilek ağacına astı. Duruşma salonu önünde bir araya gelen ve yakınlarının fotoğraflarının basılı olduğu tişörtleri giyen platform üyeleri, "Davalar yayınlansın halk aydınlansın", "Dileklerimiz tez zamanda gerçekleşsin" ve "Bahar geldi topraktan delil çıkabilir" şeklinde dövizler taşıdı.

"EŞLERİMİZE BİRAN ÖNCE KAVUŞMAK İSTİYORUZ"

Grup adına açıklama yapan emekli Orgeneral Çetin Doğan’ın eşi Nilgün Doğan, bugünün Hıdırellez olduğunu hatırlatarak, "Bugün temsili dilek ağacı oluşturduk. Ağaca asacağımız notlarda, eşlerimize bir an önce kavuşmayı diliyoruz" diye konuştu. Davanın yayınlanması için bir süre önce 50 bin imza toplayıp Adalet Bakanlığına başvurduklarını hatırlatan Doğan, "Ergenekon, Balyoz gibi davaların herhangi bir televizyon kanalında naklen yayınlanması için başvurular yaptık. Çünkü mahkeme salonunu bırakın diğer şehirlere İstanbul’a bile ne kadar uzak olduğu ortada. İçeri ses kayıt ya da görüntü cihazı alınmıyor. Dolayısıyla içeride olanlardan hiçbir yurttaşımızın haberi olmuyor. Bana sorulduğunda ve davaları anlattığımda herkes dehşet içinde dinliyor. İnanamıyorlar. Eşlerimiz de içerde seslerini soluklarını duyuramayacak durumda. Eşlerimiz özgürlüklerine kavuşana kadar onların gözü kulağı olacağız" diye konuştu.

Grup üyeleri, "Yakınlarımızın özgür kalmasını Allah’tan diliyoruz" diyerek, dileklerini gül fidanına astılar. Bu arada duruşma salonu önünde trafiğin eylem nedeniyle kapanması üzerine jandarma görevlileriyle grup üyeleri arasında tartışma yaşandı. Eylemin sona ermesinin ardından dileklerin asıldığı gül ağacı duruşma salonu önüne bırakıldı.
