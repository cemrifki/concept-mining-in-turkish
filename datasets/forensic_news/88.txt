Suikast davası Ergenekon'la birleşti
Fener Rum Patriği’ne suikasta hazırlandığı iddiasıyla yargılanan İsmet Rençber’in davası, İstanbul 13. Ağır Ceza Mahkemesi’nde görülen birinci Ergenekon davasıyla birleştirildi.

İstanbul 9. Ağır Ceza Mahkemesi’nde görülen duruşmaya tutuksuz sanık İsmet Rençber katılmadı, avukatı Melike Aslanözcanan ise hazır bulundu. Duruşmada Mahkeme Heyeti Başkanı Nurettin Ak, birleştirme ile ilgili yazı yazdıkları İstanbul 13. Ağır Ceza Mahkemesi’nin muvafakat verdiğini belirtti. Rençber’in avukatı Aslanözcanan, dosyaların birleştirilmemesini istedi. Duruşma savcısı Selim Berna Altay ise iki dava asında hukuki ve fiili irtibat bulunduğu gerekçesiyle dosyaların birleştirilmesini talep etti. 

Mahkeme Heyeti, İsmet Rençber’in sanık olduğu dava ile İstanbul 13. Ağır Ceza Mahkemesi’nde görülen 2008/209 esas sayılı ana dava arasında hukuki ve fiili irtibat bulunduğunu belirtti. Dosyanın birinci Ergenekon davasıyla birleştirilmesinde hukuki yarar olduğunu ifade eden mahkeme birleştirme kararı verdi. İsmet Rençber’in yargılanmasına İstanbul 13. Ağır Ceza Mahkemesi’nde devam edilecek.

15 YIL HAPİS İSTENİYOR

Fener Rum Patriği’ne yönelik eylem düzenleyeceği iddiasıyla tutuklanan İsmet Reçber hakkında "silahlı örgüte üye olmak" suçundan 7,5 yıldan 15 yıla kadar hapis cezası isteniyor. İddianamede, İstanbul Valiliği’ne yapılan isimsiz ihbarda, Ergenekon davasının tutuksuz sanığı Gürbüz Çapan’ın bu eylemi organize ettiği belirtiliyor. İddianamede, İstanbul Valiliği’ne gönderilen isimsiz ihbar mektubunda, 6 papazın öldürülmesinin planlandığı, İstanbul Fener Rum Patriği için ise İsmet Reçber’ın seçildiği ileri sürüldü. Kars’ta marangozluk yaptığı belirtilen Reçber’in hahamlara yönelik suikast düzenlemek için İstanbul’a geleceğinin belirtildiği anlatılıyor. Polis tarafından yapılan incelemeler sonucunda İstanbul’a geldiği belirlenen Reçber’in teknik ve fiziki takip sonucunda bazı numaraları arayarak, İstanbul’daki sinagogların telefon numaralarını aldığının tespit edildiği ifade ediliyor. İddianamede Reçber’in ankesörlü telefondan sinagogları arayarak iş istediğini belirtmesi üzerine yetkililerin polisi arayarak bu kişiden şüphelendiklerini söylediği bilgisine de yer veriliyor.

