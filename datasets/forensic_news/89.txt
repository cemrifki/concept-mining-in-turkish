İntihar dedi cinayet çıktı

Geçen yıl ilaç içerek intihar ettiği gerekçesiyle götürüldüğü hastanede ölen Merve Çardak’ın intihar etmediği Adli Tıp Kurumu raporuyla ortaya çıktı.


Merve Çardak’ın eşi Mehmet Çardak için nitelikli adam öldürme suçundan ağırlaştırılmış müebbet hapis istendi. 
KADIKÖY Cumhuriyet Savcılığı’nın hazırladığı iddianameye göre, 2007’de çalıştıkları markette tanışan Mehmet ve Merve çiftinin bir yıl sonra kızları dünyaya geldi. Merve Çardak eşinden şiddet görünce kızını da alıp bir akrabasının evine sığındı. Ayrılıklarından dolayı kadının ailesini suçlayan adam, ailesinin Ümraniye’deki marketini kurşunladı. Tehditlerden korkan kadın da, kocasının evine döndü. Sorunlar devam etti ve Mehmet Çardak eşine, ailesinin şikâyetlerini geri alması için şiddet uygulamaya devam etti. 
Merve Çardak, 29 Temmuz 2010’da eşinin arkadaşı Süleyman Semiz tarafından battaniyeye sarılı hastaneye bırakıldı. “İlaç içti, intihar etti denilerek” hastaneye getirilen kadın 16 gün sonra hayatını kaybetti. Adli Tıp Kurumu ise Merve’nin kan ve mide sıvısında ilaç, zehir ve uyuşturucu bulgusuna rastlanmadığını rapor etti. Uzmanlar, kadının vücut ve baş bölgesinde ekimozlar, beyinde kanama belirledi. 

 

‘Baygın yatıyordu’

Mehmet Çardak, kardeşi Ahmet ve taksici Uğur Dur ile Süleyman Semiz hakkında nitelikli cinayet ve cinayete iştirakten Mart’ta dava açıldı. Önceki gün görülen duruşmada, Mehmet Çardak, “Eşim banyoda yerde baygın halde yatıyor, kızım ise onun saçlarını tarıyordu. Daha önce de intihara teşebbüs etmişti” dedi. Mahkeme Başkanı, Ahmet Çardak’ın olay günü evde olduğunu ve ağabeyinin yengesi ile tartıştığını duyduğunu anlattığı savcılık ifadesini okudu. Uğur Dur ile Süleyman Semiz tahliye edilirken, duruşma ertelendi.

