Samast davası ikiye ayrıldı

AGOS Gazetesi Genel Yayın Yönetmeni Hrant Dink’i öldürdüğü iddia edilen ve suç tarihinde 18 yaşından küçük olan Ogün Samast, Çocuk Ağır Ceza Mahkemesi’nde artık iki ayrı davanın sanığı olarak hâkim karşısına çıkacak.

Samast hakkında terör örgütü üyesi suçlamasına ilişkin kanıtların yeterince toplanmadığını ve bu suçlamaya ilişkin İstanbul 14’üncü Ağır Ceza Mahkemesi’ndeki Dink cinayeti yargılamasının beklenmesi gerektiğini hatırlatan mahkeme heyeti, terör örgütü üyesi olmak suçlaması ile kasten öldürme ve ruhsatsız silah bulundurmak suçlamalarının iki ayrı dava olarak görülmesine karar verdi. Dink ailesinin avukatları ise bu kararın, Samast’ın tahliyesini engellemek için alınmış olabileceğini söyledi. İstanbul 2’inci Çocuk Ağır Ceza Mahkemesi’nden görülen duruşmaya tutuklu sanık Samast katıldı. Aldığı kilolar ile dikkat çeken Samast, duruşmada sık sık izleyiciler arasındaki akrabasına gülümsedi.  Duruşma savcısı Ali Demir, Samast hakkında terör örgütü üyesi olmak iddiasıyla bir karar verilebilmesi için öncelikle suç işlemek için kurulan terör örgütünün varlığının ve yapısının tespit edilmesi gerektiğini belirtti. Bu sürecin uzun süreceğini ifade eden Demir, tasarlayarak öldürme ve ruhsatsız silah bulundurma suçlarına ilişkin yargılamanın sürüncemede kalmaması için terör örgütü üyesi olmak suçunun ayrılmasını istedi. Demir’in talebini yerinde bulan mahkeme heyeti, dosyaları ayırdı. Samast’ın tahliye talebi reddedildi. Kasten öldürme ve ruhsatsız silah bulundurma iddialarına ilişkin dava 25 Mayıs’a ertelendi. Terör örgütü iddialarına ilişkin dava ise cinayet davasından ayrı olarak Çocuk Ağır Ceza Mahkemesi’nde görülecek
