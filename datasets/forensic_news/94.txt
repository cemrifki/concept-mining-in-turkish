Avukatlar duruşmayı terketti

Balyoz Davası'nın 22.'nci duruşması olaylı başladı. Sanık avukatları davanın Silivri’de görülmesini ve avukat Hüseyin Ersöz hakkında suç duyurusuna bulunulmasını protesto ederek duruşmayı terk etti.

 
"Balyoz Planı" iddialarına ilişkin 196 emekli ve muvazzaf askerin yargılandığı davanın 22. duruşması görülmeye başlandı. Dava kapsamında, eski Hava Kuvvetleri Komutanı emekli Orgeneral Halil İbrahim Fırtına, eski Deniz Kuvvetleri Komutanı emekli Oramiral Özden Örnek, eski 1. Ordu Komutanı emekli Orgeneral Çetin Doğan ile Genelkurmay Muhabere ve Elektronik Bilgi Sistemleri (MEBS) Başkanı Koramiral Kadir Sağdıç, Kuzey Deniz Saha Komutanı Koramiral Mehmet Otuzbiroğlu ve Albay Dursun Çiçek'in de aralarında bulunduğu 196 sanık yargılanıyor.

KALP KRİZİ GEÇİREN SANIK DURUŞMAYA KATILMADI 

İstanbul 10. Ağır Ceza Mahkemesi'nce Silivri Ceza İnfaz Kurumları Yerleşkesi'ndeki salonda yapılan duruşmaya tutuklu sanıklar eski 1. Ordu Komutanı emekli Orgeneral Çetin Doğan, eski Hava Kuvvetleri Komutanı emekli Orgeneral Halil İbrahim Fırtına ve eski Deniz Kuvvetleri Komutanı emekli Oramiral Özden Örnek aralarında bulunduğu 155 tutuklu sanık katıldı. 22 tutuksuz sanık ise duruşmaya katılmadı. Mahkeme Başkanı Ömer Diken’in mazeret bildirerek katılmadığı duruşmada heyete hakim Ali Alçık başkanlık ediyor. Duruşmaya katılmayan tutuklu sanıklardan emekli Tümgerenal Hayri Güner’in avukatı müvekkilinin kalp krizi geçirdiğini ve Mehmet Akif Ersoy Hastanesi’nde yoğun bakımda tedavi gördüğünü belirtti. Hakkında yakalama kararı çıkarılan sanıklardan emekli Orgeneral Ergün Saygun’un ise GATA’daki tedavisi devam ediyor. 

YOKLAMA GERGİNLİĞİ 

Mahkeme Başkanı Ali Alçık, sanık yoklamasına geçildiğini belirtti. Sanıklar sanıkların isimlerini tek tek ayağa kalkarak söylenmesini protesto etti ve isimlerini söylemedi. Bazı sanık avukatları da yoklamaya tepki gösterdi. Başkan Alçık ise “Duruşmada kimlerin olduğu belli olması gerekir. 20 yıldır hakimim bu şekilde uygulama yaptım" dedi. Bu arada tutuklu sanık emekli Orgeneral Çetin Doğan oturduğu yerden “Böyle bir uygulama yok. Okuyacaksanız siz okuyun" diye bağırdı. Mahkeme Başkanı Alçık, sanık isimlerini tek tek okudu sanıklar ise el kaldırarak savunması yapıldı. 

AVUKATLAR SALONU TERK ETTİ

Bu arada söz alan bir kısım sanık avukatı, Şule Nazlı Erol, söz aldı. Erol davanın Silivri Cezaevi’nde görülmesini ve geçtiğimiz duruşmalarda mizansenli savunma yapan avukat Hüseyin Ersöz hakkında suç duyurusunda bulunulmasını protesto ettiklerini belirtti. Duruşmaya katılan bütün avukatların imzaladığı dilekçeyi okuyan Erol, “Bütün bu sebeplerle, savunma için özgür ortamın yaratılması talebimizin adil bir yargılamanın gerçekleştirilmesi uyarımızın somut göstergesi olarak, bugünkü duruşmanın sonuna kadar mahkemeye iştirak etmeyeceğimizi beyan ederiz" dedi. Avukatlar toplu olarak salonu terk ettiler. Bazı sanıkların ve izleyicilerin de eyleme alkışlarla destek olduğu görüldü. Avukatların salondan çıkmasının ardından duruşmaya üye hakim Ali Efendi Peksak’ın davaya gelen evrakları okumasıyla devam edildi.  
SANIK YAKINLARI, DURUŞMA SALONUNUN ÖNÜNDE LOKMA DAĞITTI
“Balyoz Planı” davası sanıklarının yakınlarından oluşan “Vardiya Bizde Platformu” üyeleri, duruşma salonunun önünde lokma dağıttı. Silivri Ceza ve İnfaz Kurumları Yerleşkesi'ndeki duruşma salonunun önünde bir araya gelen platform üyeleri, çevredekilere lokma ikram etti. Burada açıklama yapan, tutuklu sanık emekli orgeneral Çetin Doğan'ın eşi Nilgün Doğan, 1,5 yıldır sessiz kalmalarının nedeninin adaletin tecelli edeceğine olan inançları olduğunu belirterek ancak her geçen gün hakim ve savcılar üzerindeki baskının arttığını öne sürdü.
Bu davadaki sanıkların savunmalarının bile yapılmadan tutuklama kararı verildiğini hatırlatan Doğan, “Eşlerimizin dışarıdaki gözü kulağı olan Vardiya Bizde Platformu olarak birkaç günde bir bu davaya dikkati çekmek için bazı eylemler yapıyoruz” dedi. Doğan, Silivri'de alınan tüm mahkeme kararlarının hukuki değil siyasi olduğunu ileri sürerek, “Bu sadece bizim değil ülkemizin adına çok büyük ayıptır. Bu lokmayı da ölmüş olan adalet için dağıtıyoruz” diye konuştu
