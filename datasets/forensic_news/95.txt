Duruşmada buluşma
Ergenekon davasının tutuklu sanığı gazeteci Nedim Şener, dün Bakırköy Adliyesi’ndeydi. Duruşma salonunda eşi Vecide Şener’e sarılan Nedim Şener gözyaşlarını tutamadı.


ERGENEKON soruşturması kapsamında 6 Mart 2011’de tutuklanarak Silivri Cezaevi’ne konulan Milliyet Gazetesi muhabiri, yazar Nedim Şener, dün Bakırköy Adliyesi’nde soruşturmanın gizliliğini ihlal suçundan 4.5 yıla kadar hapisle yargılandığı davada hâkim karşısına çıktı. Nedim Şener, duruşma başlarken eşi Vecide Şener’e sarılınca gözyaşlarını tutamadı. 
Nedim Şener’in, Emniyet Müdürü Hanefi Avcı’nın Ergenekon soruşturmasında gözaltına alınmasının ardından eşi Şenay Avcı ile görüşerek yaptığı haber “Kimlikler görev gereğiydi” başlığıyla Milliyet Gazetesi’nde yayınlandı. Haberde Şenay Avcı’nın anlattıklarına yer veren Şener, evde yapılan aramalar sırasında tutulan tutanağın da küçük bir örneğini kullandı. Belge nedeniyle basın suçlarına bakan Bakırköy Cumhuriyet Savcısı Pircan Barut Emre, Şener’e 4.5 yıla kadar hapis istemiyle dava açtı. Davanın ilk duruşması dün Bakırköy 2’inci Asliye Ceza Mahkemesi’nde görüldü. Jandarmalarca duruşma salonuna alınan Nedim Şener ilk olarak eşi Vecide Şener’e sarıldı. Bu sırada salonun dışındaki arkadaşları alkışlarla Nedim Şener’e destek oldu. Nedim Şener bu sırada gözyaşlarını tutamadı. Yazılı ve sözlü olarak savunma yapan Nedim Şener, “Bu haberde gazeteci olarak ulaştığım bilgileri topluma aktarmam gerekiyordu. Ben de bunu yaptım. Hakkımda beraat kararı verilmesini istiyorum” dedi.
Avukat Şehnaz Yüzer de söz alarak haberde kullanılan belgelerin okunamayacak kadar küçük olduğunu söyledi. Hâkim Rüveyde Çakmak Kaner, bunun üzerine mübaşirden kendisine büyüteç getirmesini istedi. Ardından da büyüteçle haberdeki belgeleri inceledi. Avukatların, “Okuyucu büyüteçle okumuyor ki” demesi üzerine Hâkim Kaner, “Kişisel merak” diye yanıt verdi. Duruşma salonunun kapısından Nedim Şener’e seslenen Ahmet Şık’ın eşi Yonca Şık, “Nedim. Ahmet’e selam söyle. Çok öp benim için” dedi. Nedim Şener de, “Onun da selamı var” diye yanıt verdi. Hâkim dosyanın karar için incelenmesine karar vererek duruşmayı 31 Mayıs’a erteledi.   
Arı kovanına çomak soktu
DURUŞMADAN sonra Şener’in arkadaşları adına açıklama yapan Hürriyet Yazarı Sedat Ergin şunları söyledi: “2011 yılında Türkiye’de gazetecilere reva görülen mekanlar cezaevleridir, adliye koridorlarıdır. Nedim Şener 20 yıldır gözünü budaktan esirgemeyen soruşturmacı bir gazetecidir. Uluslararası Basın Enstitüsü’nün 60 kişilik dünya basın özgürlüğü kahramanları listesinde onun da ismi var. Hrant Dink ve Abdi İpekçi’nin hemen yanı başında. Peki Nedim Şener şimdi neden cezaevinde. Nedim Şener arı kovanına çomak soktu. 1 martta yayınlanan son köşe yazısında her an bir kazaya ya da iftiraya kurban gidebilirim demişti. İki gün sonra gözaltına alındı. Savcılık ifadesi ve mahkeme kayıtları Nedim’in gazetecilik faaliyetleri neticesinde tutuklandığını gösteriyor. Hiç bir demokratik ülkede bu kabul edilemez
