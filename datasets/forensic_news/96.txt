Mahkemeye getirmediler

Silahlı terör örgütüne üye olmak’ iddiasıyla tutuklanan, yazdığı iki kitap nedeniyle “Gizliliği İhlal” suçundan yargılanan gazeteci Ahmet Şık, araç yokluğu gerekçe gösterilerek dünkü davaya çıkarılmadı.


13 Mayıs’a ertelenen duruşma öncesi Kadıköy Adliyesi önünde toplanan kalabalık, “Şiirden kitaptan bomba olmaz başbakan” diye slogan attı.

ERGENEKON soruşturması kapsamında silahlı terör örgütüne üye olmak iddiasıyla tutuklanan gazeteci Ahmet Şık, yazdığı iki kitap nedeniyle gizliliği ihlal suçundan yargılandığı davaya getirilemedi ve dava 1 ay ertelendi. Şık’ın davaya getirilmeme nedeni ise araç bulunamaması. Kadıköy Cumhuriyet Savcılığı, “Kırk Katır Kırk Satır- Kontrgerilla ve Ergenekon’u Anlama Klavuzu” isimli kitapların yazarları gazeteciler Ahmet Şık ile Ertuğrul Mavioğlu hakkında gizliği ihlal suçundan 3 yıla kadar hapis cezası istemiyle açılan davanın dün 3’üncü duruşması görüldü. Kadıköy 2’nci Asliye Ceza Mahkemesi’ndeki duruşmada Mavioğlu ve avukatları hazır bulunurken, Silivri Cezaevi’nde bulunan Şık duruşmaya katılamadı. Mahkemeye cezaevinden gönderilen cevapta araç ve şoför yetersizliği dolayısıyla Şık’ın mahkemeye getirilemediği belirtildi. Şık ve Mavioğlu’nun avukatı Fikret İlkiz’in talebi üzerine mahkeme Silivri Cezaevine yazı yazılarak, 14 Nisan 2011’de bu cezaevinden tutuklu ve hükümlüleri sevk için kaç adet cezaevi aracı ve şoförünün bulunduğunu, o gün itibariyle bu araçların hangi adliye ve cezaevlerine gittiklerini, kaç adet hükümlü ve tutuklu taşıdıklarının istenmesine karar verdi. 

Silivri’ye: Hazır edin

Mahkeme ayrıca, Silivri Cezaevi’ne yazı yazılarak Şık’ın bir sonraki duruşmada son savunmasının alınıp kararın yüzüne karşı verilmesinin yasal zorunluluk olması nedeniyle muhakkak hazır edilmesi kararını verdi. Duruşma 13 Mayıs’a erteledi. Duruşmada müvekkilleri adına yazılı savunma veren Şık ve Mavioğlu’nun avukatları, iddianamenin kitaba konu olan soruşturmalarda kısıtlama kararı bulunduğu gerekçesiyle hazırlanmasına rağmen, dönemin özel yetkili İstanbul Cumhuriyet Savcısı Zekeriya Öz’ün söz konusu soruşturmalara ilişkin, “2008/1756 soruşturma sayılı dosyasının davası açılmış olduğundan kısıtlama kararı kaldırılmıştır” yazısının bulunduğuna dikkat çekti. Avukatlar, Şık ve Mavioğlu’nun beraatlerini istedi. 

Polis devleti oluyoruz

Mahkeme öncesi yürüyüş yapan gazeteciler adına konuşan Can Dündar, şunları söyledi: “50’den fazla gazeteci cezaevinde 4 binden fazla gazetecinin davası devam ediyor. Ahmet Şık ve Ertuğrul Mavioğlu Ergenekon ve kontrgerillayı deşifre eden iki ciltlik kitapları nedeniyle yargılanıyorlar. Gazetelerin basılıp bilgisayardaki dosyaların silindiği, basılmamış kitapların toplatılıp yok edildiği, telefonların dinlenip elektronik postaların izlendiği bir ülke, yalnız gazeteciler için değil, özgür düşünceye sahip herkes için güvenilir olmaktan çıkmıştır. Türkiye, hergeçen gün bir polis devleti haline geliyor. İtiraz eden herkesin Ergenekon, KCK ya da Devrimci Karargah bohçasına atılması memleketteki korku iklimini artırmıştır. ‘Bir şiir okuduğum için beni hapse attılar’ diyerek yıllarca mağduriyetini dile getiren bir başbakanın yönettiği ülkede insanlar kitap yazdığı için cezaevine konuluyor. Tutuklamalarda bir cemaat etkisinin olduğu da ortada.” Adliye önünde toplanan kalabalığa davanın tutuksuz sanığı gazeteci Ertuğrul Mavioğlu ve Ece Temelkuran da eşlik etti. “Şiirden kitaptan bomba olmaz başbakan” sloganı atan grup duruşma sonuna kadar dağılmadı. Duruşma sürerken İstanbul Barosu’na bağlı bir grup avukat, davada görevli hâkim ve savcılar hakkında HSYK’ya şikayet dilekçesi gönderdi.Dilekçede soruşturma ve mahkeme sürecinde hukuksuzluk yaşandığı ve savunma hakkının ihlal edildiği belirtildi.
