Avukat hâkime cüppe attı
Davanın özü kitap

12’inci Ağır Ceza Mahkemesi’nde dün görülen davada Savcı Nuri Ahmet Saraç’ın dosyanın İstanbul 9’uncu Ağır Ceza Mahkemesi’ndeki Devrimci Karargah davası birleştirilmesini talep etmesi üzerine söz alan sanıklar Devrimci Karargâh örgütü ile alakalarının olmadığını belirterek bu talebin reddedilmesini istediler. Hanefi Avcı’nın kullandığı telefon hattının sahibi olduğu öne sürülen Necdet Kılıç, “Bu davanın özü Hanefi Avcı’nın yazdığı Haliçte Yaşayan Simonlar kitabıdır” dedi. İddianamenin ve eklerinin eksik ve maddi hatalarla dolu olduğunu belirten Hanefi Avcı ise “35 yıllık emniyet hayatım terörle mücadeleyle geçti. Kimin nasıl faaliyette bulunduğunu çok iyi bilirim. Daha önceki Devrimci Karargâh’la bu arkadaşlar arasında çok büyük farklılıklar var. Savcılığın talebini reddederek bizi dinlemenizi istiyorum” diye konuştu. Mahkeme başkanı Vedat Yılmazabdurrahmanoğlu’nun birleştirme kararını okumaya başlaması üzerine sanık avukatları “Sizin kararınızı dinlemiyoruz” diye bağırarak cüppelerini yere attılar. Sanıklar da “İçerde dışarıda hücreleri parçala” diye slogan atmaya başladılar. Duruşma salonuna gelen takviye jandarma ekipleri ile sanıklar arasında arbede yaşandı. 

İzleyicilerin de alkışlarla destek vermesi üzerine Mahkeme Başkanı salonun boşaltılmasını istedi.

Dayak iddiası

İzleyicilerden birinin “Böyle mahkeme olmaz” tepkileri eşliğinde sanıklar salondan çıkarılmak istendi. Bu sırada direnen sanıklarla jandarma arasında arbede yaşandı. Sanıkların dövülerek salondan çıkarıldığını belirten bazı avukatlar jandarmaya müdahale etmeye çalıştı. Avukatlar, müvekkillerine işkence yapıldığını belirterek mahkeme heyetine tepki gösterdi. Bir avukat “Şu anda gözünüzün önünde insanları dövüyorlar” diye bağırırken Avukat Ercan Kanar, “Bundan siz sorumlusunuz” diyerek heyete tepki gösterdi.

Hesap vereceksiniz

Mahkeme başkanının salonda olan her şeyin kameralarca kaydedildiğini hatırlatması üzerine bir avukat, “Dayakların hesabını siz de vereceksiniz” diye bağırdı. Salondan çıkarılan sanıklar cezaevi araçlarına bindirildi. Ancak sanık yakınlarının adliyenin her iki kapısını tutması nedeniyle cezaevi araçları adliyeden çıkartılamadı. Polis güçlükle araçları çıkarabildi. Daha sonra da adliye önünde sopalı gazbombalı çatışma yaşandı.
