KCK davasında tahliye

VAN’da, PKK’nın gizli şehir yapılanması Kürdistan Topluluklar Birliği Türkiye Meclisi (KCK/TM) kapsamında 14’ü tutuklu 17 sanığın yargılandığı davanın üçüncü duruşmasında, bugün kanser hastası 1 tutuklunun tahliyesine karar verildi.


KCK/TM operasyonları kapsamında 24 Aralık 2009’da jandarma ve polis ekipleri tarafından Van’da gözaltına alınan ve çıkarıldıkları mahkemece 14’ü tutuklanan 17 sanıklı davanın 3’üncü duruşması, 3’üncü Ağır Ceza Mahkemesi’nde bugün görüldü. Haklarında ‘bölücü örgüt üyesi’ olmak suçundan dava açılan 14 tutuklu, geniş güvenlik önlemleri altında Van Adliyesine getirildi. Tutuksuz 3 sanık da mahkemede hazır bulundu. Sanıklara destek amacıyla yaklaşık 100 kişi de adliye çevresinde toplandı. Sanıklar, adliye binasına girerken, kalabalık da alkışlarla onlara destek verdi. Duruşmayı BDP Van Milletvekili Özdal Üçer, BDP’li Belediye Başkanı Bekir Kaya, Bağımsız Van Milletvekili adayı Nazmi Gür ve sanık yakınları da izledi.

KÜRTÇE SAVUNMA YAPMAK İSTEDİLER

Duruşma, saat 12.00’da başladı. Sanıkların yoklaması yapılırken sanıklar, Kürtçe olarak, ’Burdayım’ diye cevap verdi. Sanık avukatlarından Mensur Işık, yaptığı savunmada, yargının siyasal iktidarın amacına alet olmaması gerektiğini, davanın hukuki değil, siyasi olduğunu belirterek Kürtçe savunma talebini tekrar etti. Diğer avukatlar da Kürtçe savunma hakkının önemine değindi. Mahkeme bu isteği reddetti. Türkçe ifade vermeyen sanıklar yerine avukatları savunma yaptı.

KANSER HASTASINA TAHLİYE

Sanıklardan Ferzinde Abi’nin Avukatı Zeki Yüksel ise, müvekkilinin prostat kanseri olduğunu belirterek bununla ilgili raporların olduğunu söyledi. Yaşam hakkının kutsallığını belirten Yüksel, müvekkili olan Ferzinde Abi’nin tahliyesini istedi. Yaklaşık 3 saat süren duruşmada, mahkeme heyeti kanser hastası Ferzinde Abi’nin tehliyesine karar verirken, diğer sanıkların tutukluluk halinin devamına karar verdi. Duruşma 28 Haziran’a ertelendi.

Çıkışta da açıklamalarda bulunan Avukat Zeki Yüksel, 55 yaşındaki müvekkilinin cezaevi koşullarından dolayı kanser hastalığına yakalandığını iddia etti.

