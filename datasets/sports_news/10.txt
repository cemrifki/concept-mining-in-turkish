Çakar ihraç edildi 

Faal Futbol Hakemleri ve Gözlemcileri Derneği, eski başkanlarından Ahmet Çakar'ı bir yazısında MHK üyelerine hakaret ettiği gerekçesiyle dernekten ihraç etti. Çakar'ın federasyon delegeliği de düştü... 
Ligde eleştiri yağmuruna tutulan hakemler, isyan bayrağını çekti. Özellikle kendi içlerinden çıkan arkadaşlarına tepki gösteren hakemler, eski başkanları Ahmet Çakar'ı Faal Futbol Hakemleri ve Gözlemcileri Derneği'nden ihraç etti. Başkanlığı döneminde dernek üyelerinin TV ve basına çıkmasını yasaklayan Çakar, bunu ihlal ettiği gerekçesiyle disiplin kuruluna sevkedildi. 
Çakar'ın dernekten ihracına neden olan asıl olay, bir yazısında MHK üyelerine hakaret etmesi oldu. Dernek yönetmeliğinin 26. maddesindeki ‘‘üyelerin kişilikleriyle uğraşmak, dernek ve üyeleri küçük düşürücü beyanlarda bulunmak ve camiada bölücülük yapmak’’ fiillerinden Çakar suçlu bulundu. Çakar'ın bu ihraçla Futbol Federasyonu Genel Kurul delegeliği de sona erdi. 
