Spor Hattı
Şimşek’te Uğur’a askerlik engeli
İZMİRSPOR yönetimi kadroyu takviye etme kararı alırken, askerlik sorunu bulunan Uğur Özvardar’a 2. Lig’de bir kulüp bulması halinde bonservisinde kolaylık sağlanacak. Yüksel Ölgeli altyapıda yetişen Uğur’un 2. Lig’de bir takım bulamaması halinde askere gitmek zorunda kalacağını belirterek, “Yönetim olarak kendisine yardımcı olmaya hazırız” dedi. 
Altay’da Zafer Biryol sancısı
İKİNCİ yarı hazırlıklarını yarından itibaren Antalya Titanic Otel’de sürdürecek Altay’da, Zafer Biryol’un iki ay daha sahalardan uzak kalacağı açıklandı. Transferin son günlerinde kadroya katıldığı için geç form tutan, sonra da sakatlık nedeniyle forma giyemeyen santrforun, Dr. Bülent Zeren tarafından yapılan son kontrolünde sağ ayak bilek kemiği içinde ödem tespit edildi. Fuat Yaman,  “İki aydan önce aramıza dönmesi mümkün değil” dedi. 
KSK’de Turmuş beyin yıkıyor
KSK Teknik Direktörü Ümit Turmuş, “İkinci yarıda yepyeni bir yarışın içine gireceğiz” dedi. Devrenin ilk 5 maçı için oyuncularının beynini yıkamaya başlayan Turmuş, “İlk 5 maçın 4’ü İzmir’de. Adana, Samsun (D), Giresun, Altay, G.Antep BŞB randevularından elde edeceğimiz sonuçlar, bizi  ilk 2 sıraya bile taşıyabilir. İlk yarıda 37’şer puan alan Karabük ve Konya yine aynı sonuçları alacaklar diye bir kural yok” dedi. 
Buca’nın Belek kampı başlıyor
BUCA yönetimi kongre öncesi çalışmalarını sürdürürken, sarı-lacivertli ekip yarın Antalya Belek’te kampa girecek. Papillon Zeugma Otel’de 10 Ocak’a kadar kamp yapacaklarını belirten Teknik Direktör Özcan Kızıltan, “Antalya’da bol hazırlık maçı oynayarak iyi bir hazırlık dönemi geçirmeyi planlıyoruz. Ligin ikinci yarısına hazır girmek için elimizden geleni yapacağız” dedi.

