Rüzgar gibi geçti

2008 Pekin Olimpiyatları’nın yıldızı 2009’da da hız kesmedi, Berlin’de 100 ve 200 metre dünya rekorlarını adeta parçaladı. Yıl içinde 6 kupa birden alan Barcelona da tarihe geçen bir başarıya imza attı


YILIN SPORCUSU
Usain Bolt
JAMAİKALI sprinter Berlin’deki Dünya Atletizm Şampiyonası’nda kendisine ait 100 metre dünya rekorunu 9.69’dan 9.58’e, 200 metre rekorunu da 19.30’dan 19.18’e geliştirdi. Bir kez daha “Bu adam insan olamaz” dedirtti.
YILIN TAKIMI
Barcelona
İspanya Ligi, Kral Kupası, İspanya Süper Kupası, Avrupa Şampiyonlar Ligi, UEFA Süper Kupa ve FIFA Kulüpler Dünya Şampiyonası... Tüm bu kupaları 1 yıl içinde alan bir başka takım belki de hiç çıkmayacak.
YILIN OLAYI
Henry’nin eli
FRANSA’yı 2010 Dünya Kupası’na elle attırdığı golle taşıyan Thierry Henry, dünya futbolunu
karıştırdı. İrlandalılar isyan etti. FIFA özür dilemek zorunda kaldı. Hatta kupanın ilk kez 33 takımla oynanması dahi gündeme geldi.
YILIN SÜRPRİZİ
F1’de yeni dönem
FORMULA 1’de ezberlerin bozulduğu bir sezon yaşadık. Yıllar sonra Ferrari ve McLaren  şampiyonluk mücadelesi yapamadı. Brawn ve Red Bull takımlarının yıldızı parlarken,
Jenson Button gibi sürpriz bir şampiyon ortaya çıktı.
YILIN VEDASI
SERVETİ 1 milyar doları bulan dünyanın en zengin sporcusu Tiger Woods, golfü bıraktı. Eşini birçok kadınla aldattığı ortaya çıkan ABD’li sporcunun sürpriz kararına, “daha iyi bir koca” olma isteği neden oldu.
YILIN KAVGASI
Cezayir-Mısır
2010 Dünya Kupası play-off maçından önce Cezayirliler, Mısırlılara “firavun” dedi. Mısırlılar da onlara “Arapça bile bilmiyorsunuz. Fransızca konuşun” cevabını verdi. Takım otobüsleri taşlandı. Onlarca kişi yaralandı.
YILIN FUTBOLCUSU
Lionel Messi
FIFA’nın her yıl verdiği “Dünyada Yılın Futbolcusu” ödülünün sahibi, son dönemde hiçbir zaman bu kadar tahmin edilebilir olmamıştı. Barcelona’nın Arjantinli yıldızı, ayrıca France Football’ın “Altın Top” ödülünü de aldı.
YILIN TRANSFERİ
Cristiano Ronaldo
SADECE yılın değil, yılların transferi oldu. 94 milyon Euro’ya Manchester United’dan Real Madrid’e geçen Portekizli futbolcu, tarihin en pahalı transferi unvanını da eline geçirdi.
YILIN SKANDALI
Bahis şikesi
ALMAN Bochum Savcılığını’nın ortaya çıkardığı bahis şikesini UEFA da doğruladı. Türkiye gibi pekçok ligin adı da skandala karıştı. Belki de soruşturma tamamlanınca, futbolda hiçbir şey
eskisi gibi olmayacak.