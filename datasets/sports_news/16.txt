Sümer göz açtırmıyor 

Trabzonspor Genel Menajeri, Riva kampında adeta sıkıyönetim uyguluyor. Futbolculara nefes aldırmayan Özkan Sümer, basın mensuplarına da kısıtlamalar getirdi. 
Ligin 2.yarısı hazırlıklarına şampiyonluk parolası ile başlayan ve iki gündür Riva tesislerinde kamp çalışmasını sürdüren Trabzonsporlu futbolcular, Genel Menajer Özkan Sümer'in sıkı koruması altında. Cep telefonlarının çekmediği, odalara telefonun bağlanmadığı tesislerde futbolcular tüm zamanlarını idman yaparak ve dinlenerek geçiriyor. 
Takımın kaldığı binaya gazeteciler dahil hiç kimse sokulmuyor. Lige fizik-kondisyon açısından zayıf girme endişesi taşıdığını açıklayan Genel Menajer Özkan Sümer futbolcuların kamp süresince oruç tutmasını da yasakladı. 
Dün sabah yapılan antrenman öncesinde basın mensuplarının toplu fotoğraf çekme çabasına tepki gösteren Sümer, ‘‘Bu fotoğrafı çekme iznini kimden aldınız. Bu tür talepleriniz oldu da geri mi çevirdik’’ diye sitem etti. Sümer daha sonra gazetecilerle şakalaşarak gönüllerini aldı. 

