2008 Spor toto'nun altın yılı oldu

Spor Toto Teşkilat Başkanı Bekir Yunus Uçar, 2008’de geçmişe oranla en fazla hasılat elde edilen yıl olduğunu söyledi. Bekir Yunus Uçar, yaptığı açıklamada, geçen yıl devlet ve Türk sporu açısından en büyük ihaleden birisini gerçekleştirdiklerini kaydetti. İddaa oyunlarının 10 yıl süreyle işletilmesini ihale ettiklerini belirten Uçar, "İddaa oyunu ve kulüplere yapılacak desteğin gelecek 10 yılını garanti altına aldık. Çünkü Türkiye’de maddi değeri en büyük ihaleden birisini gerçekleştirdik" dedi. Geçen yıl teşkilatın 2 milyar 328 milyon 604 bin lira hasılat elde ettiğini ve bunun yarısına yakınını iştirakçilere dağıtıldığını belirten Uçar, geri kalan kısmının ise tesisleşme başta olmak üzere kurum ve kuruluşlara destek olarak verildiğini ifade etti. Uçar, bir önceki yıl (2007) hasılatının ise yaklaşık 1 milyar 871 milyon lira olduğunu belirtti. 2008’in olimpiyat yılı olması nedeniyle federasyonlara desteği ön planda tuttuklarını belirten Uçar, şunları söyledi: "Geçen yıl en kazançlı ihaleyi gerçekleştirdik. İddaa oyunları ihalesi yapıldı ve 10 yıllık işletim hakkı verildi. İhale ve bahis oyunlarından kazanımlar elde ettiğimiz gibi bunu diğer taraftan desteğe dönüştürdük. Özellikle olimpiyat yılı olması nedeniyle federasyonlara daha fazla katkı sağlamamız gerektiğini biliyorduk. Bu nedenle federasyonlara yaklaşık 60 milyon liralık nakit yardımda bulunduk."
-TURKCELL SÜPER LİG 5. SIRADA-
İddaa oyunlarının en çok Marmara Bölgesi’nde oynandığını belirten Uçar, "Geçen yıl İstanbul en fazla İddaa oynanan il oldu. Şişli’deki OSO İthalat İhracat Pazarlama adındaki firma 3.5 milyon lira ile bayiler arasında il sırada yer aldı. Yine İstanbul Kadıköy’deki bir bayimiz ikinci ve Konya’daki bir başka bayide üçüncü sırada yılı tamamladı" diye konuştu. Öte yandan, İspanya Ligi yüzde 5.9’luk oranla en çok hasılat bırakan lig olurken, Turkcell Süper Lig ise yüzde 5’lik payla 5. sırada yer aldı.(
