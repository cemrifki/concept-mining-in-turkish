Fenerbahçe turu garantiledi

Fortis Türkiye Kupası (D) Grubu’nda Tokatspor-Fenerbahçe maçının ilk yarısı, konuk ekip Fenerbahçe’nin 1-0 üstünlüğü ile sona erdi. 
Maç, orta alan mücadelesi şeklinde başladı. 5. dakikada hakem Selçuk Dereli, kar yağışının etkili olması üzerine fark edilmeyen beyaz renkli topun, kırmızı renkli topla değiştirilmesi talimatı verdi. Dereli’nin talimatı üzerine maç bu dakikadan sonra kırmızı renkli topla oynandı. 
9. dakikada sağ kanatta topla bulaşan Kazım, düzgün bir vuruşla meşin yuvarlağı filelere gönderdi: 0-1 
11. dakikada Taner’in sağ kanattan ortasında, ceza alanı içerisindeki Mustafa’nın şık vuruşunda top direğin yanından az farkla auta çıktı. 
14. dakikada saha çizgilerinin üzerinin karla kaplanması üzerine, Dereli çizgilerin belirgin hale getirilmesi için görevlileri sahaya çağırdı. Yaklaşık 3 dakika duran oyun, çizgilerin belirgin hale getirilmesinin ardından kaldığı yerden devam etti. Maçın 24. ve 32. dakikalarında da saha çizgilerinin görevlilerce belirgin hale getirilmesi için oyun kısa süreli durduruldu. 
37. dakikada savunmanın arkasına gönderilen topa hareketlenen Güiza, yerden seken meşin yuvarlağı, ceza alanı dışına doğru açılan kaleci Mehmet’in üzerinden aşırtma bir vuruşla filelere göndermek istedi. Güiza’nın vuruşunda top, direğin üstünden az farkla auta çıktı. 
43. dakikada sağ kanattan Kazım’ın ortasında ceza alanında topla buluşan Uğur’un vuruşunda, meşin yuvarlak savunmadan döndü. 
44. dakikada savunmanın arkasına gönderilen topa hareketlenen Bülent’ten önce kayarak meşin yuvarlağa hamle yapan kaleci Volkan Babacan, pozisyonu önledi. 
Maçın ilk yarısı 1-0 Fenerbahçe’nin üstünlüğü ile sona erdi. 


İKİNCİ DEVRE 
54. dakikada Güiza’nın pasıyla ceza alanı çizgisi üzerinde topla buluşan Uğur’un rakibinden sıyrıldıktan sonra yaptığı vuruşta, kaleci Mehmet topu ayaklarıyla uzaklaştırdı. Dönen topu takip eden Kazım’ın aşırtma vuruşunda, top direğin üstünden az farkla auta çıktı. 
67. dakikada Şamil’in kullandığı serbest atışta, kaleci Volkan topu kontrol etti. 
68. dakikada ceza alanına yapılan ortaya iyi yükselen Burak’ın kafa vuruşunda top filelere gitti. Hakem Selçuk Dereli, Burak’ın topa yükselirken kaleci Mehmet’e faul yaptığı gerekçesiyle gol kararı vermedi. 
70. dakikada Taner’in pasıyla ceza alanı içerisinde kaleci Volkan ile karşı karşıya Bülent’in vuruşunda, topu Volkan ayaklarıyla kornere çeldi. 
84. dakikada Deivid’in ceza alanı çizgisine doğru yerden gönderdiği topa hareketlenen Burak’ın kayarak yerden vuruşunda, top az farkla auta çıktı. 
Maç, Fenerbahçe’nin 1-0 üstünlüğü ile sona erdi. Fenerbahçe bu sonuçla puanını 9’a çıkararak gruptan çıkmayı garantiledi. 
Bu arada, maçın bitiş düdüğünün ardından bazı taraftarlar sahaya girerek Fenerbahçeli futbolculardan forma istedi. Bazı taraftarların futbolculardan forma kapmayı başardığı görüldü. Öte yandan, Fenerbahçe’de maça kaptan olarak çıkan Uğur, oyundan alınması üzerine kaptanlık bandını Emre’ye verdi. Bir süre sonra da Emre oyundan çıkınca, kaptanlık bandını maçın son anlarında Deniz Barış taşıdı. (aa) 



-MAÇTAN NOTLAR- 

(D) grubunda yaptığı 2 maçta 6 puanla, aynı puana sahip Bursaspor’un önünde averajla lider durumda bulunan Fenerbahçe, yaptığı 2 maçta 1 puan toplayan Tokatspor karşısına kaptan Alex, Roberto Carlos, Selçuk, kaleci Volkan Demirel, Semih, Tümer, Can, İlhan, Gürhan ile yeni transferler Gökhan Emreciksin ve Abdulkadir Kayalı’dan yoksun bir kadroyla çıktı. 
Bu 11 oyuncusunu Tokat’a getirmeyen Fenerbahçe teknik direktörü Luis Aragones, maç kadrosuna aldığı genç kaleci Fehmi Mert ile Burak, Önder, Maldonado, Ali Bilgin, Deniz ve Yasin’i yedek kulübesinde bekletti. 
Kaptan Alex ve ikinci kaptan Semih’in yokluğunda kaptanlık pazubandını Uğur Boral taktı. 


-TOKAT’TA İLK KEZ BÜYÜK MAÇ OYNANDI- 

Evsahibi Tokatspor ise maça tam kadro çıktı. Yıllarca üçüncü ve ikinci ligde mücadele eden, bu sezon da TFF 2. Lig’de play-off grubuna kalmayı başaran Tokatspor, 40 yıllık tarihinin en önemli maçına çıktı. Tokatspor, tarihinde ilk kez "3 Büyük" takımdan biriyle karşılaştı. Tokatlı futbolseverler de Tokat’ta ilk kez bir büyük takımı izleme fırsatı buldu. 


-FUTBOLSEVERLER MAÇA İLGİ GÖSTERDİ- 

Kentte sabah saatlerinden itibaren etkili olan kar yağışına rağmen, futbolseverler maça ilgi gösterdi. Tokatlı futbolseverlerin yanı sıra çevre illerden de taraftarlar maçı izlemek üzere kente geldi. Toplam 7 bin seyirci kapasiteli Tokat Gaziosmanpaşa Stadyumu, kale arkasındaki boşluklar dışında doldu. Kapalı tribünün sol yanındaki bölümde yerini alan yaklaşık 700 Fenerbahçeli taraftar da takımını Tokat deplasmanında yalnız bırakmadı. 
Fenerbahçeli taraftarlar, maç öncesinde futbolcuları tribünlere çağırarak onlara sevgi gösterisinde bulundu. Futbolcular ise taraftarlara Fenerbahçe’nin renklerini taşıyan çeşitli hediyeler verdi. Bu arada, maç öncesinde de Fenerbahçeli futbolcuların kartpostalları ile sarı-lacivertli ekibin çeşitli ürünleri de taraftarlara dağıtıldı. 


-KARLI ZEMİN TEMİZLENDİ- 

Gaziosmanpaşa Stadyumu’nun karlı zemini, sabah saatlerinde ve maç başlamadan önce Gençlik ve Spor İl Müdürlüğü görevlilerince temizlendi. Maçın ilk düdüğünün çaldığı anlar da kar yağışı etkisini artırmaya başladı. Yağışın etkisini artırmasıyla zeminin yavaş yavaş karla kaplanmaya başladığı görüldü. Hakem Selçuk Dereli, kar nedeniyle fark edilmeyen çizgilerin belirgin hale getirilmesi için maçı ilk yarıda 3 kez durdurdu. 
Maç öncesinde taraftarlar, attıkları sloganlarla İsrail’in Gazze’ye yaptığı saldırıları protesto etti. Maçı, İl protokolü ve Tokat’ın bazı milletvekilleri ile Fenerbahçe başkanı Aziz Yıldırım, Tokatspor başkanı Sami Ülkü, Sivasspor başkanı Mecnun Otyakmaz ve her 3 kulübün yöneticileri protokol tribününde izledi. Taraftarlar, Yıldırım ve diğer başkanlara sevgi gösterisinde bulundu. Öte yandan maça, ulusal ve yerel basın kuruluşlarından toplam 110 basın mensubunun akredite olduğu bildirildi.
