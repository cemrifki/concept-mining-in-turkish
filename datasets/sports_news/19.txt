Fenerbahçeli Alex Galatasaray'dan yedikleri hatalı gole yanıyor.

Ligde son haftaya girilirken Fenerbahçe kaptanı Alex de Souza, FBTV’de yayınlanan ‘Kaptan Köşkü’ programında görüşlerini açıkladı. Brezilyalı yıldız, sadece Trabzonspor maçına konsantre olacaklarını ifade ederek, “Biz ligin son maçında üzerimize düşen görevi yapıp Trabzonspor karşılaşmasını kazanmalıyız. Sonrasında da Galatasaray’ın alacağı sonucu beklemeliyiz. Trabzonspor her zaman bize sıkıntı yarattı. O maçtan 3 puanla ayrılmamız ve diğer maçı beklememiz gerekiyor” diye konuştu. Ligin 32. haftasında deplasmanda Galatasaray’a 1-0 yenildikleri maçta kötü günlerinde olduklarını ve kendi oyun ortalamalarının altında olduklarını kaydeden Alex, şunları söyledi: “Rakip istekli olunca böyle oldu. Galatasaray’ın bir pozisyonu vardı ve Ümit Karan’ın şutu direğe çarptı. Onun dışında pozisyonları yoktu. Ancak yediğimiz golde hata yaptık. Bizse benim girdiğim pozisyonla gole yaklaştık ama onda da Aykut topu tuttu. Galatasaray daha organize ve daha doğru işler yaptı. Hatamızdan kaynaklı yediğimiz gol olmasaydı, o maçı şimdiye kadar oynasaydık yine 0-0 biterdi. O maçta biz kötü bir günümüzdeydik. Galatasaray ise istekliydi.” 
‘Onlar taraftar olamaz’ 
Alex, derbi sonrası Samandıra Tesisleri’nde bazı taraftarların takıma ve futbolculara yaptığı protesto ile ilgili olarak, “Tepki verenler 2-3 kişiydi ve bana göre onlar Fenerbahçe taraftarı değildi” dedi. Fenerbahçe taraftarının takımına her şartta destek verdiğini kaydeden Brezilyalı futbolcu, şöyle devam etti: “Oradaki terbiyesizleri Fenerbahçe taraftarı olarak nitelendirmemek gerekir. Bu durum tüm taraftarlarımıza mal edilemez. O gün herkes için kötü bir gündü. Münferit olaylar benim Fenerbahçe taraftarları hakkındaki düşüncelerimi değiştiremez. Gençlerbirliği maçında yağan o yağmurda stadımızı dolduran sonuna kadar takımın destekleyen, umudunu hiçbir zaman kaybetmeyen, iyi ve kötü günde her zaman yanımızda olanlar Fenerbahçe taraftarıdır. Bu olayları milyonlara mal edemeyiz. Ben Fenerbahçe taraftarının büyüklüğünü biliyorum.” 
Alex, Fenerbahçeli taraftarların tepki gösterdiği Maldonado hakkındaki görüşlerinin değişmeyeceğini belirterek, “Ne kadar kaliteli bir oyuncu olduğunu biliyorum. O mevkideki oynadığım en iyi oyuncu Maldonado diyebilirim” dedi. Maldonado’nun Santos’ta oynarken birden kontratını feshedip, hazırlık kampından çıktığını ve 20 gün antrenmansız kaldığını vurgulayan Alex, “Appiah’ın durumunun belirsizliği nedeniyle Maldonado’nun gelişi gecikti. Buraya geldikten sonra bambaşka bir çalışma düzenine girdi. Tam adapte oldu, bir sakatlık geçirdi. Sakatlığının ardından önemli maçlarda oynamak durumunda kaldı. Onun mevkisinde gördüğüm ve oynadığım en iyi oyuncu. Şans verilirse Maldonado’nun kalitesini hep birlikte göreceğiz. Karakteri dışında şeyler beklememek lazım. Ben elbetteki takımı yapan kişi değilim ama ben olsam gelecek yıl Maldonado’ya güvenirim. Örneğin geçen sezon Deivid de çok eleştirildi. Haklı olduğumu Deivid bu yıl kanıtladı” diye konuştu.
‘Avrupa’da saygı duyuyorlar’ 
Alex son olarak, Fenerbahçe yönetiminin sezon başında yaptığı planlamada Avrupa’da başarının esas olduğunu belirterek, “Bu yıl Avrupa futbolunda saygı duyulan bir takım olduk” dedi. Avrupa’da iyi bir sezon geçirdiklerini kaydeden Brezilyalı futbolcu, “Kendi evimizde Avrupa’da oynadığımız maçlar iyiydi. Kupa almasak bile çok iyi bir sezon yaşadık. 2010’a kadar Avrupa’da bir yere varabilmek için tohumlarını attık. Bu meyve büyüyecek bunun sonuçlarını da alacağız” diyerek sözlerini tamamladı. (Spor Servisi)
