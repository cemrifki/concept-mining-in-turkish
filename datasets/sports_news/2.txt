G.Saray Kongresi
Geçtiğimiz günlerde Galatasaray Spor Kulübü, olağanüstü bir kongre yaşadı. Şimdiye kadar olmuş olağanüstü kongrelerin en önemlisiydi. Ali Sami Yen Stadı projesinin rakamlarına onay kongresiydi bu. Defalarca ben ve benim gibi düşünenler kongre sırasında, öncesinde bir sürü beyni sulanmışlara söyledik. Dedik ki; ‘‘Bizler asla bu Ali Sami Yen projesine karşı değiliz. Karşı olmak hainliktir.’’ 
Bu doğru. Bizler 65 milyon dolar dış kredi bulan Osmanlı Bankası'nın bunu bir öğünç kaynağı olarak gazetelerde sayfa sayfa ilan verirken, Galatasaray Spor Kulübü'nün, daha doğrusu Faruk Süren beyin 122 milyon dolar dış krediyi nasıl bulacağını anlatmasını, bu kredinin gerçek olup olmadığını somut delillerle gösterilmesini istedik. Galatasaray Spor Kulübü 122 milyon dolar borçlanırken, her şeyin tüm gerçekliği ile ortada olmasını istedik. Doğan Hasol, ‘‘Nerede Ali Sami Yen projesinin ruhsatı?’’ diye sordu. Cevap yok. 
Samimi önerge 
Projenin iki ay ertelenmesi yönünde verilen samimi önergeye 196 genel kurul üyesinin ‘‘hayır’’ demesi olacak gibi değil. Eğer ortada hain varsa, bu 196 kişinin içinde aramak lazım. 
Özkan Olcay'ın fevkalade bir üslupla konuştuğu şuydu: ‘‘İki ay sonra mali kongre var. Vereceğimiz onayı bu süre için uzatalım. Faruk Süren de bize daha somut belgelerle gelsin. Biz de severek Ali Sami Yen projesine onay verelim.’’ 
Narin’in konuşması 
Kongrede Halit Narin'in konuşmasını dikkatle dinledim. Halit Narin benim çocukluk arkadaşımdır. İki ay önce beni telefonla aradı, bazı şikayetlerde bulundu. Faruk Süren'den ve onun kulüpte atamalarından yakındı. Oysa kürsüde konuştukları tam tamına birbirinin tersiydi. Sevgili Halit, senin bana telefonda söylediklerini burada yazmaktan utanıyorum. Şöyle bir düşün bakalım, bir de kongrede konuşmalarını hatırla. 
Faruk Süren, Riva'dan bahsetti ve Selahattin Beyazıt'ı kutladı. Oysa unuttuğu bir şey var. Beyazıt, Riva'yı aldı, geldi ve sonra da tartışmaya açtı. Büyük bir çoğunluk da mutluluğunu bildirdi. Oysa o, her şey havadayken, Ali Sami Yen projesini maketlerle ortaya koyuyor ve benzetme yapıyor. Bravo doğrusu. Ne yazıkki, başkanımızın tavrı bu. Sen sen ol Faruk Süren, Selahattin Beyazıt gibi bir insanla ve başkanla kendini aynı kefeye koyma. Hayri Kozak kardeşim de fevkalade konuştu. Ve Faruk Süren'e bir çıkış noktası gösterdi. Ama o, ‘‘Faruk Süren'i unutun. Bunu Galatasaray'ın meselesi olarak görün’’ dedi. Hatırlayacaksınız Mısır-İsrail harbinden yenik düşen Mısır Cumhurbaşkanı Abdül Nasır televizyona çıktı, hiç konuşmadan ağladı da ağladı. Ve aklandı. Artık siz bundan ne benzetme çıkarırsanız çıkarın. 
Futbolculuk devrinde çok sevdiğim, saydığım, beni de çok seven bir ağabeyimiz vardı; Cevdet Kalpakçıoğlu. Oğlu Özdemir benim sınıf arkadaşımdır. Kongrede kürsüye çıktı, konuşmaya başladı. Oysa onun bu konuşmayı yapmaya hiç hakkı yok. Zira oğlu 10 bin (onbin) dolar (bugün 3 milyar 150 milyon) maaşla 2-3 yıla yakındır Galatasaray Spor Kulübü'nde çalışıyor. Ve asgari ücretli bir memurun işlevini yapıyor. Doğrudur, açlıkla terbiye edilmez. Ama hiç olmazsa, sus be Özdemir. Senin bu konuşmalarını ve bu yağcı tavrını baban duysa kahrından mezarında bir daha ölür. 
6 milyon dolar için mi? 
Son iki yılın gelir ortalaması 30 milyon dolar. Ali Sami Yen projesinden Galatasaray'ın yıllık geliri ise 36 milyon dolar olacak. Bu rakamlar Faruk Süren'in resmi rakamları. Şimdi sorarım size. Biz bu stadı 6 milyon dolar fark için mi yapıyoruz? Onun için mi 122 milyon dolar gibi çok zor bir dış krediyi arıyoruz ve borçlanıyoruz? 
Her şeye rağmen ben bu kongreden mutlu ayrıldım. Faruk Süren, G.Saray'ı bir kurbanlık koyun gibi kesti. Ama bu koyun çırpınıyor. Şimdilik 126 kişi ile. İleride bu rakam binleri, beş binleri bulacak.

