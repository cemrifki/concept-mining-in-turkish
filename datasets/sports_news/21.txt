Belçika şike iddialarıyla çalkalanıyor
Anderlecht ile St. Ruiden arasındaki maçta Çinli bahisçilerin 778 bin Avro'luk bahis oynadığı belirlendi. Futbol Federasyonu soruşturma açtı
 
Anderlecht, Şampiyonlar Ligi ön eleme maçında Fenerbahçe'yle eşleşmiş ve elenmişti.
BRÜKSEL - Belçika futbolu, Anderlecht ile St. Ruiden arasında oynanan maçta şike yapıldığı iddiasıyla sarsılıyor.
Belçika’nın en büyük spor dergilerinden Sport’Voetbal Magazine’in haberine göre, Ahmed Hassan ve Serhat Akın’ın da forma giydiği Anderlecht ile St. Ruiden takımları arasında 26 Nisan’da yapılan ve 4-1 Anderlecht’in galibiyetiyle sona eren karşılaşmada, Çinli bahisçilerin 778 bin Avro’luk ’Anderlecht, 3 farklı skorla kazanır’ yönünde bahis oynadığı iddia edildi.
Haberde, 1-0 mağlup durumdaki mor-beyazlı takımın Frutos’un eliyle kontrol ettiği topla attığı golden sonra 1-1 eşitliği sağladığı, ofsayttan atılan iki golle de farkı açtığı kaydedilirken, yan hakemin ısrarla ofsayt bayrağı kaldırmasına rağmen orta hakemin oyunu devam ettirdiği, ayrıca St. Ruidenli futbolcuların bu gollerden sonra itiraz etmedikleri vurgulandı.
Belçika’nın Asya’daki bahis bürolarını kontrol eden eksperi Karl Dhont, iddialarla ilgili Belçika Birinci Lig Başkanı Ludwig Sneyers’e bilgi verirken, Belçika Futbol Federasyonu Başkanı Francois de Keersmaecker, ceza kurulunu görevlendirerek olayların araştırılmasını istedi.
nderlecht Kulübü Menajeri Herman van Hosbeeck, yaptığı açıklamada, daha kimsenin suçunun ispat edilmediğini belirterek, "Belçika futbolu bu haberle kötü bir pozisyona sokuldu. Şu an soruşturmanın bitmesini beklememiz gerekir" dedi.
Belçika’da daha önce de Çinli işadamı Zeyun He’nin adının karıştığı bir şike skandalı patlak vermişti. Bu davada sona yaklaşan Belçika adli makamlarının kararını yakın bir tarihte açıklaması bekleniyor.

