Trabzonspor Yanal'la devam edecek
Trabzonspor yönetimi, gelecek sezon takımın başına Bülent Uygun'un getirileceği iddialarını yalanladı ve Ersun Yanal'ın Bordo-Mavili takımın başında kalacağını açıkladı

Ersun Yanal yönetimindeki Trabzonspor Fenerbahçe maçının hazırlıklarını sürdürdü
TRABZON - Sezona Ziya Doğan'la başlayan, ancak alınan kötü sonuçların ardından teknik direktörlük görevine Ersun Yanal'ı getiren Trabzonspor Yönetim Kurulu, gelecek sezon da Bordo-Mavili takımın başında Yanal’ın görev yapacağını bildirdi. Kulübün internet sitesinden yapılan açıklamada, bazı medya organlarında Sivasspor Teknik Direktörü Bülent Uygun’un gelecek sezon Trabzonspor’u çalıştıracağı yönünde haberler yer aldığı ve bunun büyük bir şaşkınlıkla takip edildiği belirtildi.
Bülent Uygun’un bu sezon Sivasspor’da sergilediği performansla önemli bir başarıya imza attığı ve taraflı, tarafsız herkesin övgüsünü kazandığı kaydedilen açıklamada, "Ancak defalarca söylediğimiz gibi, takımımız gelecek sezon da teknik direktör Ersun Yanal ile yoluna devam edecektir. Bu anlamda kendisiyle geleceğin planlaması yapılmakta ve transfer faaliyetleri tüm hızıyla sürdürülmektedir. Bunların dışında medyada yer alan haberlerin hiçbirinin gerçekle ilgisi yoktur" denildi.
Açıklama, şunlar kaydedildi: "Yine yönetim kurulumuz gelecek sezona yönelik transfer çalışmalarını yürütürken, bir çok oyuncuyla temasa geçmiş ve bu sporcuların kadroya katılmaları doğrultusunda somut adımlar atmıştır. Elde edilen sonuçlara göre takımımıza önemli sayıda katılımın olacağı ortadadır. Bu katılımın ve profesyonel yaşamın doğal sonucu olarak, elbette bazı oyuncularımızla da yollarımız ayrılacaktır. Ancak, bu konudaki kesin karar Fenerbahçe maçı sonrasında yine teknik direktörümüz Ersun Yanal’ın vereceği rapor doğrultusunda yönetim kurulumuzun değerlendirmesi sonucu olacaktır. Şu an itibariyle hiçbir oyuncumuza, hiçbir yöntemle, ayrılacakları konusunda herhangi bir tebligat yapılmamıştır."
 
Fenerbahçe maçına prim yok
Trabzonspor, hafta sonu oynayacağı Fenerbahçe maçının hazırlıklarını dün yaptığı idmanla sürdürdü. Futbol Şube Sorumlusu İhsan Alioğlu, antrenmanın ardından basın mensuplarının sorularını yanıtladı. Alioğlu, Trabzonspor için her maçın önemli olduğunu belirterek, "Fenerbahçe olduğu zaman bu daha da önemli oluyor. Bu sezon derbi maçlarında taraftarların yüzünü güldürecek sonuç alamadık. Umut ediyoruz, Fenerbahçe galibiyetiyle bu hasreti gidereceğiz. Ayrıca, gelecek yıla başlama manasında iyi umut veren bir tablo ortaya koymak istiyoruz" dedi.
Bir gazetecinin, "Galatasaray maçına özel prim verdiniz? Fenerbahçe maçı öncesi de aynı uygulamayı yapma düşünceniz var mı?" biçimindeki sorusuna Alioğlu, "Galatasaray maçı öncesinde Trabzonspor’un ligdeki durumu, ligi 6. sırada bitirmesi önemliydi. Yeni havuz sisteminde ilk 6 sıralaması önemli bir sıralama. Dolayısıyla biz onu bir yerde elde etmiş durumdayız ama derbi maçı derbi maçıdır. Şu anda Fenerbahçe maçı için çok özel bir uygulamamız yok" yanıtını verdi.
Bu arada 10 Mayıs Cumartesi günü Trabzonspor ile Fenerbahçe arasında Hüseyin Avni Aker Stadı’nda yapılacak karşılaşmanın biletleri satışa çıktı. Bordo-Mavili kulüpten yapılan açıklamaya göre, açık tribün 10 YTL, maraton tribün 20 YTL, misafir takım tribünü 20 YTL, maraton özel tribünü 30 YTL, kapalı tribün 50 YTL, VIP-2 tribün 100 YTL, VIP-1 tribün biletleri de 150 YTL’den satışa sunuldu
