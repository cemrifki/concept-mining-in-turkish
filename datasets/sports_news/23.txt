Piste olduğu gibi sahada da hızlı çıktılar
Formula 1 pilotları, geliri UNESCO, AÇEV ve Umut Çocukları derneği'ne bırakılan maçta Türk yıldızları 8-3 yendi

Formula 1 pilotları iyi oyunla kazanmayı bildi.
İSTANBUL - Türkiye Otomobil Sporları Federasyonu (TOSFED) öncülüğünde, Nazionale Piloti işbirliğiyle düzenlenen "Formula Futbol Şöleni", Ali Sami Yen Stadı’nda yapıldı.
Formula 1’de 2 kez dünya şampiyonu olan İspanyol pilot Fernando Alonso, Force India takımının İtalyan pilotu Giancarlo Fisichella, Toyota pilotu İtalyan Jarno Trulli ve Toro Rosso takımının Alman pilotu Sebastian Vettel’in de aralarında bulunduğu F1 ve GP2 pilotları, Cüneyt Tanman, Tanju Çolak, Mehmet Özdilek gibi eski futbolcular ve Yılmaz Erdoğan ile Mahsun Kırmızıgül gibi sanatçıların da yer aldığı All Stars takımıyla karşılaştı.F1 takımı ile All Stars takımları arasındaki karşılaşmayı Formula pilotları 8-3 kazandı.
F1 takımının gollerini Alonso, Luizzi (3), Fisichella (3) ve Vettel atarken, All Stars takımının golleri Tanju Çolak’ın oğlu Anıl, Mahsun Kırmızıgül ve Mehmet Özdilek’ten’den geldi. F1 takımı, geçen yıl oynanan maçı da 8-5 kazanmıştı.
Formula 1 ve All Stars takımlarını karşı karşıya getiren gösteri maçından elde edilen gelir, Birleşmiş Milletler Eğitim, Bilim ve Kültür Kurumu (UNESCO), Anne Çocuk Eğitim Vakfı (AÇEV) ve Umut Çocukları Derneği’ne aktarılacak.
 
İlgi yoktu
Formula Futbol Şöleni’ne sporseverler ilgi göstermedi. Ali Sami Yen Stadı tribünlerinde büyük boşluklar gözlenirken, karşılaşmayı yaklaşık 2 bin kişi izledi. Seyirciler, maç öncesi ve devre arasında F1 takımı oyuncularını tribünlere çağırarak sevgi gösterilerinde bulundu. Karşılaşma sonrası takımlara, günün anısına birer kupa verildi.

