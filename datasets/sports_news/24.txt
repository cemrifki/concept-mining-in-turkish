Galatasaray Fenerbahçe'ye vize vermedi 
Bayan basketbolunun şampiyonluk maçında Galatasaray Fenerbahçe'yi 71-62 yenerek seride beraberliği sağladı. İki takım 14 Mayıs'ta şampiyonu belirlemek için tekrar oynayacak

Galatasary rakibini ikinci kez yenmeyi başardı.
İSTANBUL - Türkiye Bayanlar Basketbol Ligi play-off final serisinin 4. maçında Galatasaray, Fenerbahçe’yi 71-62 yenerek durumu 2-2 yaptı.
Karşılıklı basketlerle başlayan maçta 6. dakikaya 11-10 Fenerbahçe’nin üstünlüğüyle girildi. Sarı-lacivertliler, pota altında Sutton-Brown ile etkili olurken, Galatasaray, Johnson’ın skorer oyunuyla mücadeleye ağırlığını koydu ve ilk periyottan 18-15 üstün ayrıldı.
İkinci periyoda sert savunma yaparak başlayan Galatasaray, hızlı hücumlarla 6-0’lık seri yakalayarak 16. dakikada skoru 24-15 yaptı. Fenerbahçe, üst üste top kayıpları yapan rakibi karşısında hem pota altında, hem de dış atışlarda etkili bir oyun sergileyerek, 11-0’lık bir seriyle 18. dakikada 26-24 öne geçti. Kalan süreyi daha iyi değerlendiren Galatasaray, ilk yarıyı 30-29 önde tamamladı.
Maçın ikinci yarısında iyi oyununu sürdüren Galatasaray, Young ile skor üreterek 26. dakikada 40-35’le üstünlüğünü sürdürdü. Fenerbahçe, rakibinin savunmasını aşmakta zorlanınca, sarı-kırmızılılar organize hücumlarda Young ve Işıl’la sayı üretmeyi sürdürdü ve son periyoda 51-39 önde girdi.
Karşılaşmanın 4. periyoduna hızlı başlayan Fenerbahçe, 6-0’lık bir seriyle 32. dakikada farkı 6 sayıya (51-45) indirdi. Galatasaray, rakip oyuncuların bireysel hatalarını iyi değerlendirerek, rakibine 6-0’lık seriyle karşılık verdi ve farkı 33. dakikada yeniden 12 sayıya (57-45) çıkardı.
Etkili oyununu sürdürerek, Young’ın basketiyle 38. dakikada farkı 16 sayıya (69-53) çıkaran Galatasaray, karşılaşmadan 71-62 galip ayrılarak seride durumu 2-2 yaptı.
İki takım arasındaki final serisinin son maçı 14 Mayıs Çarşamba günü Caferağa Spor Salonu’nda yapılacak. Bu karşılaşmayı kazanacak takım Türkiye Bayanlar Basketbol Ligi’nin şampiyonu olacak.
 
Özaydınlı'ya küfür edildi
Karşılaşmayı Galatasaray ve Fenerbahçeli yöneticiler de izlerken, Sarı-Kırmızılı taraftarlar, Fenerbahçeli yönetici Murat Özaydınlı’ya küfürlü tezahüratta bulundu. Galatasaraylı yönetici Ahmet Dedehayır, taraftarlarını uyararak sakinleştirdi

