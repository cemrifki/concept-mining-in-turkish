Beşiktaş 'üçlü averajla' UEFA'da 
Vestel Manisaspor'u 5-1 yenen Beşiktaş, Fenerbahçe Trabzonspor'a yenilince UEFA'ya gitmeye hak kazandı. Üçlü averaj yüzünden Sivasspor Intertoto'ya gidecek

Beşiktaşlı taraftarlar hakemleri protesto etmeyi sürdürdü.
 Beşiktaş, Vestel Manisaspor'u 5-1 mağlup etti ve Trabzonspor'un Fenerbahçe'yi yenmesi sayesinde üçlü averajda Sivasspor'un önüne geçerek UEFA biletini kaptı. Gençlerbirliği deplasmanından 2-0'lık galibiyetle dönen 'Yiğidolar' ise Intertoto Kupası'na katılacak.
Beşiktaş, maç başlar başlamaz golü buldu. Karşılaşmanın daha 50. saniyesi oynanırken Holosko’nun sağdan ortasında ceza alanı içinde kafalardan seken topa kaleci Ufuk müdahale etmek isterken Nobre, bu oyuncudan önce meşin yuvarlağı kafayla filelere gönderdi: 1-0. 4'te Beşiktaş Holosko’nun orta yaptığı noktadan bu kez serbest vuruş kazandı. Atışı kullanan Tello’nun vuruşunda, altıpasta oluşan karambol sonrası topu önünde bulan İbrahim Kaş, meşin yuvarlağı boş kaleye göndererek farkı ikiye çıkardı: 2-0.
Bu golden iki dakika sonra Vestel Manisaspor’un korner kullandığı sırada Beşiktaş ani atağa çıktı. Serdar Özkan’ın kendi yarı alanından ara pasında savunmanın arkasında topla buluşan Ali Tandoğan, kaleci ile karşı karşıya kaldığı anda düzgün bir vuruşla topu filelere gönderdi: 3-0. 10'da korner atışında Tello-Delgado paslaşması sonrası ceza alanı içinde topla buluşan İbrahim Kaş, meşin yuvarlağı kafayla filelere gönderdi: 4-0. İlk yarıda iki takım da pozisyon bulmakta zorlanırken, konuk ekibin tek golü 83'te Rafael'den geldi. Brezilyalı oyuncu Rüştü'yle karşı karşıya kaldığı pozisyonda düzgün vurdu: 1-4. Perdeyi kapatan isimse 90+3'te Holosko'ydu: 5-1.
 
Sivas'a iki gol yetmedi
Gençlerbirliği deplasmanına çıkan Sivasspor ise ilk gol şansını 27'de buldu. Bu dakikada Hayrettin’in soldan ceza alanı içine gönderdiği topa ilk önce Mehmet Yıldız, ardından da Musa dokunamayınca, meşin yuvarlak yandan auta çıktı ve ilk 45 dakika golsüz sona erdi. 49. dakikada defanstan seken topu ceza yayı üzerinde önünde bulan Sezer’in sert şutunda Tuna’ya çarpan top yön değiştirerek, ağlarla buluştu: 1-0. 60'da İlhan’ın sol kanattan uzak direğe gönderdiği topu göğsünde yumuşatan Musa, meşin yuvarlağı kaleci Recep’in solundan ağlarla buluşturdu ve maçın skorunu ilan etti: 2-0. (Spor Servisi)

