Sarı-kırmızı karnaval
Galatasaray'ın 17. şampiyonluğunu kutlayan taraftarlar formaları ve bayraklarıyla yollarda konvoy oluşturdu

Galatasaraylı taraftarlar gece boyunca sokaklarda tur attı.
Galatasaraylı taraftarlar, şampiyonluğu belirleyecek Oftaşspor maçına büyük ilgi gösterdi. Sarı-Kırmızılılar, saat 16.30’da stada alınmaya başlanırken, kısa sürede tribünleri doldurdu. Taraftarlar, yönetimin yeni yaptırdığı ‘Çıldırın’ şarkısıyla coşarken, ellerinde bulunan kartonlar ve atkılarıyla renkli görüntüler oluşturdu. Taraftarlar, ellerindeki kartonlarla, ortasında kupa resmi bulunan, altında da ‘2007-08 Şampiyonu Galatasaray’ yazılı sarı-kırmızı bayrak oluşturdu.
Galatasaray, karşılaşmaya birçok maçta olduğu gibi, tamamı Türk oyunculardan oluşan kadroyla çıktı. Sarı-Kırmızılı ekipte, yabancı oyuncular Song, Lincoln ve Carrusca yedekler arasında yer alırken, sakat olan Nonda ve Linderoth’un yanı sıra Bouzid tribünde oturdu. Lincoln, 61. dakikada Ümit Karan’ın yerine oyuna dahil oldu.
3Karşılaşmayı spordan sorumlu Devlet Bakanı Murat Başesgioğlu da Protokol Tribünü’nden izledi. Futbol Federasyonu Başkanı Hasan Doğan da aynı tribünde yerini aldı. Sarı-Kırmızılıların eski başkanları Ali Uras, Ali Tanrıyar, Alp Yalman, 
Faruk Süren ve Özhan Canaydın da dün tribündeydi.
Galatasaraylı taraftarlar, açtıkları pankartlarla ezeli rakipleri Fenerbahçe ve Beşiktaş’a taş attı. Taraftarlar, kapalı tribünde Fenerbahçe Kulübü Başkanı Aziz Yıldırım’ın resminin de bulunduğu, sarı-lacivert ve siyah-beyaz renkli pankarta, ‘Çocuklar inanmayın demiştik’ yazısı yazarken, sarı, lacivert ve kırmızı renklerde ‘Bu ders bunlara yeter’ yazılı pankart açtı. Stadın misafir tribünününde de Galatasaraylı taraftarlar yer aldı. Eski açık tribünde oturan bazı taraftarlar, iki tribün arasındaki kapı açılarak, misafir tribününe alındı.
Galatasaray’ın şampiyonluk maçında Ali Sami Yen Stadı’nın süslenmemesi dikkat 
çekti. Sarı-Kırmızılı kulüp, geleneksel olarak böyle maçlarda yapıldığı şekilde stadı süslemedi.
Maçın hakemi M. Kamil Abitoğlu, Trabzonspor-Fenerbahçe karşılaşmasının başlama haberi gelmeden, maçın ilk düdüğünü çalmadı. Haberin gelmesinin ardından Ali Sami Yen’deki mücadele başladı.
Galatasaray’ın kazanması veya berabere kalması halinde şampiyonluğunu ilan edeceği karşılaşmayı, yurtdışından gelen medya mensupları da takip etti. Karşılaşmada 3 Alman, 2 Japon, 2 Rumen ve 1 Brezilyalı’nın da aralarında bulunduğu toplam 300 medya mensubu görev yaptı.
Ali Sami Yen Stadı’nın hemen yanında bulunan GS Store’a taraftarlar adeta hücum etti. Sarı-Kırmızılı taraftarlar, erken saatlerden itibaren mağazayı doldururken, bol bol alışveriş yaptı. Galatasaray’ın 2008-09 sezonunda giyeceği ilk formalar bugün satışa çıkarılırken, taraftarlar, yeni formalara 82 YTL bedelle sahip oldu.
Ali Sami Yen Stadı’nda, karşılaşma öncesi taraftarlar içeri alınmaya başlamadan önce polis tarafından güvenlik önlemleri alındı. Protokol tribününün olduğu bölümde polis tarafından inceleme yapılırken, statta görevli tüm özel güvenlik elemanları da saha içinde toplanarak polis tarafından üst araması yapıldı. Anons yapılarak tüm özel güvenlik çalışanlarının saha içinde toplanması istenilirken, daha sonra polis tarafından tek tek üst aramaları gerçekleştirildi.
Dün taraftarlar Mecidiyeköy’e akın ederek ortalığı adeta bayram yerine çevirdi. Sarı-Kırmızılılar, günün erken saatlerinden itibaren Mecidiye-
köy’de toplanmaya başlarken, maçın başlamasına saatler kala binlerce Galatasaray taraftarı Ali Sami Yen Stadı çevresinde tezahüratlar atarak ve davul ile zurnalar eşliğinde kazanılacağına inanılan şampiyonluğu kutlamaya başladı.
