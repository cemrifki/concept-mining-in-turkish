Antalya ve Kocaeli artık Süper Lig'de

Bank Asya 1. Lig’den Turkcell Süper Lig’e yükselen ilk iki takım Kocaelispor ve Antalyaspor oldu. Altay deplasmanına çıkan lider Kocaelispor, sahadan 1-0’lık galibiyetle ayrıldı ve ligi şampiyon tamamlayarak gelecek sezon Turkcell Süper Lig’de mücadele etmeye hak kazandı. 
Haftaya 61 puanla ligin zirvesinde giren Kocaelispor, Altay deplasmanında henüz 9. dakikada öne geçti. Bu dakikada Serdar’ın uzun pasıyla Altay savunmasının arkasına sarkan Taner Gülleri, İbrahim’in müdahalesine rağmen ceza sahasına girip vuruşunu yaptı, kaleci Gökhan’ın elinin altından kaçırdığı top filelere gitti: 0-1. Kalan dakikalarda başka gol olmayınca bu galibiyetle 64 puanla şampiyon olan Kocaelispor, maçın ardından kupasını aldı. Türkiye Futbol Federasyonu Yönetim Kurulu Üyesi Arif Koşar, düzenlenen törenle Kocaelisporlu futbolculara şampiyonluk kupasını verdi. İzmit’ten 217 otobüs dolusu taraftar İzmir’e gelirken,  Atatürk Stadı’ndaki karşılaşmayı açık tribünde izleyen yaklaşık 8 bin Kocaelispor taraftarı, beş yıl aradan sonra yeniden Süper Lig’e yükselmenin sevincini yaşadı. Kocaelispor taraftarlarının Altay’a yönelik olumlu tezahüratının ardından, Altaylı taraftarlar da Kocaelisporlu oyuncuları ‘Şampiyon’ tezahüratı ile tribüne çağırarak alkışladı.
Antalya’ya beraberlik yetti
Lig ikincisi Antalyaspor ise konuğu İstanbulspor ile 0-0 berabere kaldı. Bu sonuçla puanını 61’e yükselten Kırmızı-Beyazlılar bir yıllık aradan sonra yeniden Turkcell Süper Lig’e döndü. Antalyaspor’un kupasını, Futbol Federasyonu Başkanı Hasan Doğan, takım kaptanı Uğur’a verdi. Futbolcuların sevincine, maçı izleyen 12 bin kadar taraftar da konfeti atarak ortak oldu. Futbolcular, şampiyonluk kupasıyla tur atarak seyirciyi selamladı. Antalyaspor’un Süper Lig’e çıkmasının sevinci, cadde ve sokaklarda da sürdü.
Bir bilet daha kaldı
Dün oynanan diğer maçlarda alınan sonuçlar şöyle: Sakaryaspor-Kayseri Erciyesspor: 0-1, Eskişehirspor-Boluspor: 0-1, Diyarbakırspor-Samsunspor: 5-2, Kartalspor-Karşıyaka: 2-2, Giresunspor-Orduspor: 2-2, Elazığspor-Malatyaspor: 1-1. 
Ligde 3. ve 6. sıralar arasında yer alan Sakaryaspor, Diyarbakırspor, Eskişehirspor ve Boluspor Turkcell Süper Lig’e yükselen 3. takım olabilmek için play-off mücadelesi verecek. (Spor Servisi, aa)
