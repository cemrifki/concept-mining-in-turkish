Yurtta çıldırdılar, dünyada çıldırdılar
34 maçlık zorlu maraton bitti, artık eğlenme zamanıydı. Önceki gece, Galatasaray camiası, 17. şampiyonluğu sabahlara kadar eğlenerek kutladı. Ali Sami Yen’deki 90 dakikanın bitiminin ardından aslanlı kutlamalarla başlayan etkinlikler yavaş yavaş sokaklara taştı. Artık yurt çapında bütün cadde ve sokaklarda Sarı-Kırmızılı bayraklarla donatılmış araçlar ve taraftarlar tur atıyordu. Karşılaşma sonrası Florya’da tesislere Ali Sami Yen’den çıktıktan yaklaşık bir saat sonra gelebilen Galatasaraylı futbolcuları ise burada 15 bine yakın taraftar bekliyordu. Futbolcular Florya’da taraftarlarla birlikte karşılıklı tezahürat yaparken, en çok Sabri, Arda ve Ümit taraftarların coşkusuna karşılık verdi. Brezilyalı futbolcu Lincoln de taraftarlara tezahürat yaptırırken, yıldız oyuncunun bir taraftarın attığı atkıyı boynuna sardığı görüldü. Lincoln, ayrıca formasındaki armayı da öptü. Bu arada Arda ve Sabri, Fenerbahçeli futbolcuların Galatasaray’a attıkları golden sonra yaptıkları ‘Yengeç Dansı’nı tesislerin balkonunda taklit ettiler. Taraftarlar uzun süre tesislerden ayrılmayarak, şampiyonluk şarkıları söylerken kutlamalara Trabzonspor ve Beşiktaşlı bazı taraftarların da katıldığı görüldü. 

Sarı-Kırmızılılar şampiyonluğu, Rusya’nın başkenti Moskova’daki ünlü Kızıl Meydan’da da kutlandı. Galatasaray’ın şampiyonluk ipini göğüslemesi üzerine Kızılmeydan’a gelen 60 kişilik taraftar grubu, takımlarının bayrağını açıp, şampiyonluk şarkıları söyledi. 
Yurtiçindeki kutlamalara gelince; Bursa’daki Sarı-Kırmızılı taraftarlar, kentin çeşitli bölgelerinden bu tür kutlamaların merkezi olarak görülen Atatürk Anıtı’nın önüne geldiler. Taraftarlar, Altıparmak, Heykel, Cumhuriyet ve ve Çekirge caddelerini zaman zaman trafiğe kapattılar. Polis, yolu kapatan taraftarları kaldırıma çıkmaları konusunda uyarırken zaman zaman tartışmalar yaşandı. Kocaeli’nde bitiş düdüğüyle birlikte Galatasaray taraftarları, otomobillerine binerek, ellerinde sarı-kırmızı bayrak ve kaşkolları sallayarak şampiyonluk sevincini yaşamaya başladı. Kentin çeşitli yerlerinde araçlarla tur atan Galatasaray taraftarlarına, İnönü Caddesi’nde, dün oynanan Altay-Kocaelispor maçına gitmeye hazırlanan yeşil-siyahlı Kocaelispor taraftarları müdahalede bulunarak, ‘Burası İzmit, İstanbul değil. En büyük Körfez, başka büyük yok. Şampiyon Kocaeli, En Büyük Körfez’ diyerek tepki gösterdi. Bu arada, fanatik bir Körfez taraftarı, otomobiliyle tur atarak sevinç yaşayan sarı-kırmızılı taraftarın elindeki bayrağı alarak yakmaya çalıştı. 
Sivas’ta ise Cumhuriyet Meydanı ve İstasyon Caddesi’nde şampiyonluk turu atan taraftarlar, tezahüratlarla takımlarının başarısını kutladılar. Bazı Sivassporlu taraftarlar da, sarı-kırmızılı taraftarların bu sevincine tepki gösterdi. Galatasaraylıların büyük coşku yaşadığı bir diğer kent Manisa’ydı. 

‘Gidin İstanbul’da eğlenin’ 
Bolu’da ise şampiyonluğu kutlamak isteyen Galatasaraylı taraftarlar ile Boluspor taraftarları arasında arbede çıktı. Galatasaray’ın şampiyonluğunu kutlamak isteyen yaklaşık 2 bin kişi Bolu Hükümet Meydanı’nda toplandı. Aynı meydana gelen yaklaşık 30 Boluspor taraftarı ise ‘Burası Bolu, dört büyük istemiyoruz. Gidin İstanbul’da eğlenin’ diyerek Galatasaray taraftarlarına tepki gösterdi. Bazı Bolulu taraftarlar, Galatasaraylıların yaktığı meşaleleri ellerinden aldı yere atıp tepeledi. Bunun üzerine iki grup arasında kavga çıktı. 

Fenerium’a saldırmak istediler 
Batman’da ise şampiyonluk coşkusunu kutlayan Galatasaraylılar, Turgut Özal Bulvarı’ndaki Fenerium mağazasına saldırmak istedi. Öfkeli grubu polis son anda önledi. Gece geç saatlere kadar Turgut Özal Bulvarı ile kentin kavşaklarında şehir turu atan ve araçlarıyla klakson çalan Galatasaray taraftarları, havai fişek gösterilerinde bulundu. 112 ambulans ve Kızılay araçlarının da katıldığı konvoyda uzun araç kuyruğu oluştu. Kutlamalar sırasında kenar semtlerde de yer yer silah sesleri duyuldu. 
Oftaşspor karşılaşmasında sakatlanan ve sahayı sedyeyle terk etmek zorunda kalan Servet Çetin’in MR’ı çekildi. Milli futbolcunun sol kasığına yakın bölgede ödem bulunduğu kaydedilirken, tetkiklerinin devam ettiği ve sakatlık bölgesinde yırtık olup olmadığının MR sonucunda belli olacağı kaydedildi. 
(Spor Servisi,
