FİNALE İL BİLET BARCELONA'NIN!.. 1-1 
Şampiyonlar Ligi'nin ilk finalisti Barcelona! 2-0 önde kapattığı ilk maçın rövanşında ezeli rakibi Real Madrid'i Camp Nou'da ağırlayan Barça, 1-1 biten karşılaşmanın ardından finale kaldı.. İŞTE DETAYLAR!..

Şampiyonlar Ligi'nin ilk finalisti Barcelona! 2-0 önde kapattığı ilk maçın rövanşında ezeli rakibi Real Madrid'i Camp Nou'da ağırlayan Barça, 1-1 biten karşılaşmanın ardından finale kaldı. İlk yarısı 0-0 biten maçta ilk gol 54'te Pedro'dan gelirken, bu gole Real, 10 dakika sonra Marcelo'yla karşılık verdi. Ancak kalan dakikalarda başka gol olmayınca gülen taraf Barcelona oldu.
Böylece 18 gün içerisinde oynanan dört Clasico'dan ikisi berabere bitmiş oldu. Camp Nou'daki karşılaşma, yoğun yağış nedeniyle çok ağır bir zeminde oynandı.

Real önde başladı

Sahaya her zamankinden daha hücum ağırlıklı bir kadroyla çıkan Real Madrid, maçı izleyenlere, "Acaba bu kez saldıracaklar mı" dedirtti. Nitekim, sahanın da ağır olmasının etkisiyle Barcelona epeyce pas hatası yaparken, önde basıp ani atak fırsatı yaratmak isteyen konuk ekip, birşeyler yapabilecek bir görüntü verir gibi oldu. Ancak Real'in bu temposu herhangi bir tehlikeli bir pozisyon yaratmazken, Barça ilk çeyrek saatlik dilimin sonunda oyuna yavaş yavaş ağırlığını koymaya başladı. 

Messi bir anda ortaya çıktı

Yine de bir süre daha düşük tempoyla seyreden karşılaşmada ilk tehlikeli pozisyonu evsahibi takım, 22. dakikada Busquets'in kornerden gelen topa kafa vurmasıyla üretti. İşte ne olduysa bundan sonra oldu. Messi - David Villa - Pedro üçlüsü, Xavi-Iniesta duosunun da oyuna konsantre olmasıyla hızlandı. İnanılır gibi değil ama 32, 33, 34, 35 ve 36. dakikalarda Barça, her dakika bir pozisyon üreterek oyunun şeklini bir anda değiştirdi. Bu pozisyonların çoğunda Messi, kâh son vuruşu yapan kâh son pası veren isim olarak her zamanki gibi öne çıktı. İlk yarıda Barça 7 şut çekti, bunların 4'ü kaleyi buldu. Bu pozisyonlarda Real kalecisi Iker Casillas harikalar yarattı. Real Madrid'inse kaleye çektiği şut sayısı, evet, ilk 45 dakika itibariyle 0'da kaldı. Kaka ve Ronaldo'nun bu devredeki etkisiz oyunu, Real'in pozisyon fakirliğinde büyük rol oynadı.
Sonuçta istatistikler bir şeyi değiştirmedi ve ilk devre 0-0 sonuçlandı.

Higuain'in şutu gol sayılmalıydı

Karşılaşmanın ikinci yarısı, aslında bir bakıma ilk yarısıyla benzer şekilde başladı. Real Madrid önde, istekli ve fırsat kollayan bir görüntü verdi. Her ne kadar ilk yarıda çok sayıda pozisyon verdiyse de o âna kadarki 0-0'ın avantajını kullanmak isteyen Realli oyuncular, aslında belki de sonuç aldı, ama bu, resmiyete dönüşmedi. 
Karşılaşmanın 47. dakikasında ceza sahasına doğru yaklaşan Ronaldo, boştaki Higuain'i gördü. Hemen vuran Higuain topu filelerle buluşturdu. Ancak maçın hakemi, önceki pozisyonda Ronaldo'nun, rakibine faul yaptığına hükmederek bu pozisyonda ağlarla buluşan topun gol olmadığına karar verdi.

Pedro maçı bitirdi
Doğrusu oldukça tartışmalı olan bu pozisyonun ardından Real'in oyun üstünlüğü birkaç dakika daha sürdüyse de, sonun başlangıcı 54'te Pedro'yla geldi. Bu dakikada rakip yarı sahanın ortalarında topla buluşan Iniesta, önce şöyle bir baktı ve aralardan sızmaya çalışan Pedro'ya muhteşem bir pas attı. Bu pasla kaleciyle karşı karşıya kalan Pedro, topu Casillas'ın solundan filelere göndererek takımını 1-0 öne geçirdi.
Marcelo attı ama yetmedi
Bu golün ardından Real Madridli futbolcular oyundan düşerken, Barcelona artık çok rahat oynamaya başladı. Bir süre böyle devam eden oyuna konuk ekip müdahale etti ve Kaka'yla Higuain çıkarken, Mesut Özil'le Adebayor sahaya girdi. Değişiklikler etkisini gösterdi ve Real 64'te beraberliği yakaladı. Bu dakikada Di Maria topla ceza sahasına girip sert vurdu ve top direkten döndü. Ancak bu topu da önünde bulan Di Maria, hemen sağındaki Marcelo'ya bıraktı. Marcelo da bekletmeden vuruşunu yaparak oyuna eşitliği getirdi: 1-1
Barça oyaladı
Bu dakikadan sonraysa Real Madrid istediğini yine yapamaz oldu. Barcelona'nın takım oyunu oynayan top cambazları, topu dakikalarca rakip sahada tuttu, tempoyu düşürdü, zamanı geçirdi. Yağmurun devam etmesi nedeniyle zemin daha da kayganlaşırken, Real Madridli futbolcular yer yer çok sert müdahalelerde bulundular; ancak maçı 11 kişi tamamlamayı başardılar.
Sonuçta kalan dakikalarda başka gol olmayınca maç 1-1 bitti ve Barcelona finale çıktı..

