BURSA'NIN GRUBUNDA KRAL MANU! 1-1 
Şampiyonlar Ligi'nde Bursaspor ile aynı grupta mücadele eden Manchester United, evinde İspanyol ekibi Valencia ile berabere kalarak gruptan lider çıkmayı başardı.. İŞTE DETAYLAR!..


Şampiyonlar Ligi'nde temsilcimiz Bursaspor ile aynı grupta yer alan Manchester United, Valencia ile sahasında berabere kalarak gruptan lider çıkmayı başardı.

Karşılaşma oldukça tempolu başladı. Manchester United ilk dakikalarda Nani ve Anderson ile pozisyonlara girdi ama sonuç alamadı. 17'inci dakikada gelişen Valencia atağında ise Dominguez'in ceza sahasından yaptığı vuruşta direk gole izin vermedi. 32'inci dakikada ceza sahasına sokulan Pablo, kaleci ile karşı karşıya pozisyonda düzgün bir vuruşla konuk Valencia'yı 0-1 öne geçiren isim oldu. Bu gol Manchester United'ın grup aşamasında yediği ilk gol oldu. 36'ıncı dakikada Rooney'nin ceza sahası dışından yaptığı vuruşta top direkten döndü ve ilk yarı İspanyolların üstünlüğü ile sona erdi.

İkinci yarıda da tempo çok yüksekti. Manchester United Rooney, Berbatov ve Anderson ile etkili olurken, Valencia Pablo ve Aduriz ile Kırmızı Şeytanlar'ın kalesinde pozisyonlar buldu. 62'inci dakikada Rafael'in süreklediği Manchester United atağında topla buluşan Park, enfes bir pasla Anderson'u gördü. Anderson da güzel bir vuruşla skoru eşitlemeyi başardı. Manchester United golden sonra da Park ve Rooney ile rakip kalede etkili olsa da skoru değiştirmeyi başaramadı ve karşılaşma 1-1 sona erdi.

Bu beraberlikle puanını 14'e yükselten Manchester United, grubunu lider tamamlarken; Valencia da 11 puanla gruptan ikinci olarak çıkmayı başardı.
