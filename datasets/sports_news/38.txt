GARİP ÇELİŞKİ G.SARAY'IN SPONSORU MEDİCAL PARK ARDA'NIN AMELİYATINI NEDEN YAPAMADI? OYSA DOKTORLARA GÖRE BU SON DERECE BASİT. 
Sakatlığı sebebi ile Almanya'da ameliyat olan Arda Turan'ın ameliyatı ile ilgili olarak TÜRK DOKTORLARI BÜYÜK TEPKİ GÖSTERDİ.. G.Saray sponsoru olmasına rağmen, ameliyatın gerçekleştiremeyen Medikal Park yetkilileri olaya açıklık getirdi.. İŞTE SABAH'ın haberi.

Bu ameliyat bizde de her klinikte rahatlıkla yapılıyor. Arda’yı Almanya’ya göndermek ayıptır

Galatarasay‘ın yıldız oyuncusu Arda Turan‘ın, Almanya’daki milli takım kampında yaşadığı sakatlığın ardından, ameliyat olmak için Alman doktoru seçmesi, yeni bir tartışmanın da fitilini ateşledi. Türk profesörler, “Biz çok daha iyisini yapardık. Sıradan bir operasyon… 

Almanya yanlış seçim” diyerek tepkilerini gösterdi. Münih’te dün bıçak altına yatan Arda Turan, kulübün sağlık heyeti koordinatörü Burak Kunduracıoğlu ile birlikte önceki gün Almanya’ya hareket etti. “Ben Türk hekimlerine güveniyorum” dedikten sonra operasyonu için Almanya’yı tercih eden Arda Turan‘ın ameliyatını ise, “osteitis pubes” (sporcu kasığı) uzmanı olarak tanınan “Münih büyücüsü” lakaplı kadın cerrah Ulrike Meschaweck gerçekleştirdi. Ancak yurtdışından pek çok hastanın ameliyat ve tedavi için artık Türkiye’yi seçtiğine, Arda’nın olacağı ameliyatın ülkemizde de rahatlıkla yapılabileceğine işaret eden Türk doktorlar, bu tercihi eleştiriyor. İşte o yorumlar: 

“8 SENEDE 10 FUTBOLCUYA BU AMELİYATI YAPTIK” 

Asistanlara yaptırılan bir ameliyat 

Prof. Dr. Mehmet Kurtoğlu (İstanbul Üniversitesi Tıp Fakültesi Genel Cerrahi): Arda Turan‘a yapılacak olan ameliyat, genel cerrahi asistanlarına birinci sene öğretilen ve yaptırılan ameliyattır. Son 8 senede GS’de alt yapı da dahil olmak üzere 10 futbolcuya bu ameliyatı yaptık. Bu nedenle yurt dışına gitmesi son derece lüzumsuz. Bu kadar basit ve temel bir ameliyattır. Fıtık Derneği Başkanı olmak üzere özellikle bu konuyla uğraşan cerrahlarımız vardır. Bu durum memleketin yüz karası bir şeydir. Bu konuda oraya göndermek ayıptır. 

Halbuki biz diz ameliyatlarını, çapraz ameliyatları, her şeyi yurt içinde yapar hale gelmiştik. 

Bu durum bence Galatasaray Kulübü’nün sağlık kurulunun yetersizliğinden ileri geliyor. Ya da bu çocuklar kime gideceklerini bilmiyorlar. 

Bizde SGK’sı ile bedava yapardık 

Doç. Dr. Kemal Memişoğlu (Fatih Sultan Mehmet Eğitim ve Araştırma Hastanesi Başhekimi): Yurt dışına gitmek hastanın kendi tercihidir. Ama sağlık alanında dünyada yapılan her şey Türkiye’de de yapılabilir. İnsanların doktorlarını seçme hakları vardır. İngiltere’den de bize hastalar geliyor. Burada da yapılabilen bir ameliyat… Ancak önemli olan kişinin doktoruna güvenmesidir. Bu kişi bir futbolcu ve hayatıyla ilgili bir karar veriyor. Bu, bir ses sanatçısının ses tellerinden ameliyat olması gibi hassas bir durum. Oraya yönlendirilmiş olabilir. Ancak Türkiye’nin sağlık gelişiminin dünyayla eşit olduğunu düşünüyorum. Biz zaten her türlü fıtık ameliyatını SGK kapsamında yapıyoruz. 

Avrupalı hekimler bizde öğreniyor 

Prof. Dr. Metin Ertem (Fıtık Derneği Başkanı): Biz geçen hafta Avrupa Fıtık Kongresi’ni Türkiye’de yaptık. Artık Türkiye’de tıp çok ilerledi. Doktorların çoğu yeni teknikleri öğrenmek için ülkemizi tercih ediyorlar. Ameliyatı yapacak olan Alman cerrah Dr. Ulrike Meschaweck’te bu amaçla Türkiye’de bulunuyordu. Tesadüfen Arda’yı görüp davet etmiş. 

Ama Türkiye’de bu ameliyat teknikleri 15 yıldır uygulanıyor. Çok özel olmayan basit bir ameliyattır. Bizim hekimlerimizin kolaylıkla yapabileceği ameliyatlardandır. 

Deneyimli diye tercih edilmiştir 

Prof. Dr. Semih Gür (GS Sağlık Sponsoru Medikalpark Sporcu Yaralanmaları Bölüm Başkanı): Arda’ya osteitis pubis cerrahi tedavisi yapılmıştır, operasyon son derece iyi geçmiş. 

Dünyanın her yerinde yapılan ameliyatların hepsi Türkiye’de de yapılmaktadır. Bu operasyon da Türkiye’de yapılıyordu. Ancak Dr. Ulrike Muschaweck’e bu operasyonla ilgili bir hayli hasta akışı vardır. Bu nedenle deneyimi fazladır. O açıdan kulüp ameliyatın Almanya’da yapılmasını tercih etmiştir. Bize de danışıldı ve doktorun deneyimi nedeniyle olur verdik. 

Osteitis pubis ’sporcu kasığı’ olarak bilinen bir hastalıktır ve sporcuların yüzde 80′inde mevcut. Birkaç yoldan tedavi edilebilirdi. Sporcunun sahalardan çok uzak kalmaması için bu yol tercih edildi. 

Herkesin yaptığı basit bir ameliyat 

Prof. Dr. Cumhur Yeğen (Marmara Üniversitesi Tıp Fakültesi Genel Cerrahi): Arda Turan‘a kasık fıtığı operasyonu yapılacak. Bu, Türkiye’de ve dünyada en çok yapılan ameliyattır. Bu doktorun uzmanlık alanı sadece sporcuları ameliyat etmek olduğu için ona götürmüş olabilirler. Yoksa bu ameliyat Türkiye’nin bütün kliniklerinde yapılır. Herkesin yaptığı en basit cerrahi ameliyattır. Bence sporcular üzerinde birikimi olduğu için Arda’yı oraya götürmüşlerdir yoksa bu en basit cerrahi müdahaledir.
