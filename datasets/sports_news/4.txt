Videolu hakem kararı teklifi
2000 yılında Hollanda ile Belçika tarafından ortaklaşa düzenlenecek olan Avrupa Futbol Şampiyonası'nda oyun kuralları değiştirilerek, hakemlerin önemli kararlarında video görüntülerine başvurmaları istendi. 
Hakemlerin hatalı ya da tartışmalı kararlarında tribünlerdeki taraftarlar arasında olay çıktığına dikkat çekilerek, şampiyona sırasında video görüntüleri izlendikten sonra hakem kararının düzeltilmesinin bu tür olayları önleyeceği vurgulandı. Hollanda Spor Bakanlığı'nın bu planının çok yakında UEFA ile FİFA'ya sunulacağı belirtildi. ‘Fair View’ adı verilen değişim planlarına ilişkin Bakanlık tarafından yapılan açıklamada, karşılaşma sırasında ofsayt, sarı ya da kırmızı kartlık faul ve penaltı gibi önemli ve tartışmalı hakem kararlarında video görüntülerinden yararlanılması gerektiği bildirildi. 
