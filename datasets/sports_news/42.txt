Q7: PORTO MAÇINDA OYNARIM.. 
Takımdaki sakatların sayısının 10'a yükselmesiyle bir anda panik havasının esmeye başladığı Beşiktaş'a Portekizli yıldızı Ricardo Quaresma'dan müjdeli haber geldi.. İŞTE DETAYLAR..


Avrupa Ligi'ndeki Rapid Wien maçında aldığı darbe sonrası sağ arka adalesinde kısmi yırtık meydana gelen ve sahalardan 1 ay uzak kalacağı açıklanan 27 yaşındaki futbolcunun, Porto maçına yetişeceği bildirildi.

Tedavisine Portekiz'de devam edilen Ricardo Quaresma'nın sakatlığının tedaviye hızlı cevap verdiği ve 21 Ekim'de İstanbul'da oynanacak Porto maçına tamamen hazır olacağı kaydedildi.

Beşiktaş Sağlık Komitesi Başkanı Mete Düren'in yakından takip ettiği ve sürekli bilgi aldığı Quaresma'nın, "Her şey iyi gidiyor. Tedavi programını uyguluyorum. Porto maçında kesinlikle sahada olacağım. Bir hafta içinde Türkiye'ye döneceğim. Orada durumuma siz de bakarsınız" dediği öğrenildi.

DOKTORU DA DOĞRULADI Mete Düren'in ayrıca Portekiz Milli Takımı doktoru Henruice Jones ile Q7'nin tedavisi ile ilgili günaşırı görüştüğü ifade edildi. Jones'un da Düren'e Quaresma'nın durumunun iyiye gittiğini belirterek, "Türkiye'de iyi bir tedavi programı uygulanmış. Burada da günde iki defa tedaviye giriyor. 10 gün içinde oynayabilecek duruma gelir" diyerek yıldız futbolcunun, "Porto maçında oynarım" sözünü doğruladığı öğrenildi.

Bu arada Quaresma'dan gelen iyi haberle bir nebze olsa nefes alan Beşiktaş teknik heyetinin, diğer sakatlarla ilgili doktorlardan detaylı bir rapor istediği gelen haberler arasında.
