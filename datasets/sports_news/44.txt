Türkiye ilk maçını Rusya'yla yapacak
32. Bayanlar Avrupa Basketbol Şampiyonası yarın Letonya'da başlıyor.
(A) Milli Bayan Basketbol Takımı, 7-17 Haziran tarihleri arasında gerçekleştirilecek şampiyonada ilk sınavını, yarın saat 18.20'de son şampiyon Rusya'ya karşı verecek.    
Şampiyonada (C) Grubu'ndaki maçlarını Valmiera kentinde oynayacak “Potanın Perileri”, son şampiyon Rusya'nın yanı sıra Litvanya ve Sırbistan ile karşılaşacak. Ay-yıldızlı ekip 8 Haziran Pazartesi günü Litvanya, 9 Haziran Salı günü de Sırbistan ile karşılaşacak. Türkiye, bu 3 maçın ardından grup mücadelesini tamamlayacak.    
Milliler, grubunda ilk 3 sırayı aldığı takdirde bir üst tura yükselecek ve Avrupa Şampiyonası'ndaki yoluna devam edecek.
Son yıllardaki istikrarlı çıkışını sürdüren Rusya, 2003 ve 2007 yıllarında şampiyonluğa ulaşırken, 2001 ve 2005 yıllarında ikinciliği elde etti. Türkiye'nin grubundaki bir diğer iddialı ekip Litvanya ise 1997 yılında gerçekleştirilen şampiyonanın finalinde Slovakya'yı geçerek şampiyonluğa ulaşmıştı.
32. Avrupa Şampiyonası'nda yer alabilmek için geçen yıl eleme grubu maçları yapan milliler, (B) Grubu'ndaki mücadelesinde Finlandiya, İtalya, Polonya ve Bosna-Hersek ile mücadele etmişti. Türkiye, oynadığı 8 maçın 7'sini kazandı ve (B) Grubu lideri olarak şampiyonada yer almaya hak kazandı.
