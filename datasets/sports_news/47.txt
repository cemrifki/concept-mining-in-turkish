İlk antrenman turlarının en hızlısı Rosberg


Formula 1 ING Türkiye Grand Prix'sinde, Formula 1 araçları İstanbul Park Pisti'ne çıktı.
Formula 1'de ilk antrenman turları yapılırken, en hızlı tur zamanına, Williams takımının Alman pilotu Nico Rosberg ulaştı.

Rosberg, 1 saat 30 dakika süren antrenman turlarında 1.28.952'lik tur zamanı ile en hızlı pilot oldu. Alman pilotu, son dünya şampiyonu İngiliz Lewis Hamilton izledi. Vodafone McLaren Mercedes pilotu Hamilton, 1.29.263'lük derecesiyle 2, Toyota'nın İtalyan pilotu Jarno Trulli ise 1.29.271'lik derecesiyle 3. sırayı elde etti.

BUTTON VE BARRICHELLO GERİLERDE KALDI

Pilotlar sıralamasında, geride kalan 6 yarış sonucunda birinci durumda bulunan Brawn GP'nin İngiliz sürücüsü Jenson Button, ilk antrenman turlarında 1.29.747'lik tur zamanı ile 11, pilotlar sıralamasında ikinci durumda bulunan takım arkadaşı Brezilyalı Rubens Barrichello ise 1.29.525 ile 9. olabildi.

İstanbul Park Pisti'nin en başarılı ismi olan ve son 3 yarışı kazanan Ferrari pilotu Felipe Massa, 1.29.342 ile en iyi 5. tur zamanına imza attı.
Bu arada 20 pilotun katıldığı antrenman turlarında sadece Rosberg, 1.29'un altına inerken, 12 pilot 1.29, 7 pilot ise 1.30'luk dereceler yaptı.

Formula 1'de ikinci antrenman turları öğleden sonra yapılacak.

1. VİRAJ ZORLADI

Formula 1 ING Türkiye Grand Prix'sinin ilk antrenman turlarında ünlü 8. virajdan çok 1. viraj pilotları zorladı.

Antranman turları sırasında 8 pilot (Glock, Hamilton, Raikkonen, Nakajima, Fisichella, Piquet, Hamilton ve Trulli) 1. virajda pistten çıkarken, 8. virajda 4 (Alonso, Sutil, Glock ve Buemi), 3. virajda da yine 4 pilot (Kovalainen, Massa, Glock ve Webber) araçlarını kontrol etmekte zorluk çekti.

19 DAKİKA KALA KIRMIZI BAYRAK

Antrenman turlarının bitimine 19 dakika kala, 1. viraj dönüşünde pist kenarında kopan yapay çim parçası bulunması nedeniyle kırmızı bayrakla antrenman turları durduruldu.

Bu parçanın alınmasının ardından 4 dakika sonra antrenman turlarına devam edildi.
