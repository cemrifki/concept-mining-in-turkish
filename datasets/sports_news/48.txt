Kuznetsova yarı finalde

Fransa Açık'ın nefes kesen yarı finalinde Serena Williams'ı 3 sette deviren Rus Kuznetsova yoluna devam etti.
PARİS'te devam eden Fransa Açık Tenis Turnuvası'nda sürprizlerin ardı arkası kesilmiyor. Dün şampiyonada bayanlar çeyrek final maçları oynanırken, Amerikalı Serena Williams da turnuvaya veda etti. Rus rakibi Svetlana Kuznetsova ile karşılaşan dünyanın 2 numarası, rakibine nefes kesen bir mücadele sonucu 2-1'le boyun eğdi. Büyük bir çekişmeye sahne olan ilk seti 7-6 (7/3) kaybeden Williams, ikinci seti 7-5 alarak maça ortak oldu. Üçüncü sette bu kez 7-5'lik skorla Kuznetsova üstünlük sağlayınca korttan mutlu ayrılan taraf oldu.   

Stosur tur atladı         

Bayanlarda diğer çeyrek final mücadelesi, Avustralyalı Samantha Stosur ile Rumen Sorana Cirstea'yı karşı karşıya getirdi. 30 numaralı seribaşı Stosur, lise öğrencisi rakibi karşısında fazla zorlanmadan 6-1 ve 6-3'lük setlerle tur atlamayı başardı. Yarı finalde Kuznetsova ile oynayacak olan Stosur, turnuvada 12 yıl aradan sonra yarı finale yükselmeyi başaran ilk Avustralyalı raket oldu. Tek erkeklerde İsviçreli Roger Federer, Fransız Gael Monfils'e 3-0, Arjantinli Del Potro da İspanyol Tommy Robredo'ya 3-0 üstünlük sağlayarak yarı final vizesi aldı.
Zeminin çivisi çıkmış (Engin KRATZER)       
ROLAND Garros'ta tenisçilerin en çok şikayet ettikleri şey, zeminin bu sene daha hızlı olması. Ayrıca kortların bazı bölgelerinde top adeta kuma gömülmüş gibi duruyor ve yön değiştirmesi de oyuncuları çaresiz bırakıyor. Ve tabi bunlara eklenebilecek rüzgar faktörü... Bu etkenler tenisçilerin gelen toplara raket ortasıyla vuramamaları ve böylece topun istenilen istikamete değil de zaman zaman alakasız yerlere gitmesine neden oluyor. Biz de ortamı yaşamadığımızdan, televizyon görüntüsüyle "Bu nasıl bir vuruş" diye tepki gösteriyoruz.
Set aralarında zemine hafif dozda su veriliyor. Ancak bu işlemde kort bakıcılarının çok tecrübeli olmaları gerekiyor. Aksi takdirde kort fazla ıslanıyor, zemin yer yer çamurlaşıyor. Sakatlık riski artıyor. Toplar nemleniyor, ağırlaşıyor ve sekerken gerçek hızlarınıa erişemiyorlar. Bu da bilhassa iyi servis atan, toplara sert ve daha az spinli vuran teniçilerin tepkilerine neden oluyor. Böyle durumlarda teniçilerin zemin tamamen kurayana kadar vuruş tarzlarını az da olsa değiştirmeleri gerekebilir. (Telleri daha yumuşak gerdirilmiş bir raket kullanmak bu sorunun giderilmesine yardımcı olur.)  
