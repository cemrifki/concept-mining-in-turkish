Lakers fark attı

Amerikan Profesyonel Basketbol Ligi (NBA) play-off karşılaşmalarının son ayağı olan final serisinin ilk maçında Los Angeles Lakers, sahasında Orlando Magic'i 100-75 yenerek, seride durumu 1-0 yaptı. Milli basketbolcu Hidayet Türkoğlu, takımı adına 13 sayı kaydetti.
Los Angeles Staples Center'da, 19 bin basketbolseverin izlediği karşılaşmada Orlando Magic, Lakers'a 100-75 yenilirken, Hidayet Türkoğlu, 13 sayı, 4 ribaunt ve 2 asistlik performansla oynadı.
Konuk Magic'te, en skorer isim 14 sayıyla yedekten gelen Mikael Pietrus olurken, yıldız basketbolcu Dwight Howard 12 sayı, 15 ribaunt ile “double-double” yaptı.
Magic'te, Rashard Lewis 8 sayı, Courtney Lee 7 sayı, Rafer Alston 6 sayı ve uzun bir sakatlık döneminin ardından tekrar sahalara dönen Jameer Nelson da 6 sayı üretirlerken, takımlarının yenilgisini önleyemediler.
Evsahibi Lakers'ta ise yıldız basketbolcu Kobe Bryant, 40 sayı, 8 ribaunt ve 8 asistlik performansla oynarken, yedekten gelen Lamar Odom da 11 sayı, 14 ribaunt ile “double-double” yaparak, galibiyete büyük katkı sağladı.
Lakers'ta, İspanyol yıldız Pau Gasol, Magic potasına 16 sayı gönderirken, Derek Fisher 11 sayı, Andrew Bynum 9 sayı ve Trevor Ariza da 3 sayıyla oynadı.
Karşılaşmanın ilk yarısı da 53-43 evsahibi takım üstünlüğüyle geçilirken, final serisinin ikinci maçı 7 Haziran Pazar günü Los Angeles'ta oynanacak.
