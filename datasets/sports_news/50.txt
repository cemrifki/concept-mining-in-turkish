Efes Pilsen: 60 Fenerbahçe Ülker: 68

Karşılıklı basketlerle başlayan maçta her iki takım da iyi savunma yapmak için büyük çaba harcarken, Efes Pilsen'de Kerem ve Kakiouzis, Fenerbahçe Ülker'de de Mirsad etkili oldu. 5. dakika 9-7 Efes Pilsen'in üstünlüğü ile geçildi. Efes Pilsen, rakibinin savunması karşısında zorlanıp kolay basket bulamazken, faul atışlarıyla skor üretti. Fenerbahçe Ülker de rakibinin top kayıplarından yararlanamayarak, hücumda üst üste hatalar yaptı. İki takımın da sıkıntı yaşadığı ilk çeyrekte, son saniyelerde kazandığı faul ve teknik faulleri iyi değerlendiren Fenerbahçe Ülker, periyodu 19-15 önde tamamladı.
İkinci periyoda iyi başlayan Efes Pilsen, Kasun, Ender ve Shumpert ile 8-0'lık bir seri yakalayarak, 2 dakika dolmadan 23-19 öne geçti. İyi savunma yapmayı sürdüren ve hızlı hücumlardan sayı bulan lacivert-beyazlılar, 15. dakikayı 27-24 önde geçerken, rakibinin top kayıplarını iyi değerlendirip, 9-0'lık bir seriyle de 18. dakikada 10 sayılık farka (34-24) ulaştı. Son dakikalarında rakibine büyük üstünlük kuran Efes Pilsen, Kerem Gönlüm ve Thornton ile bulduğu basketlerle 19. dakikaya 37-30 önde girdi, ancak Ender'in, Mirsad'a yaptığı hareketi hakemler kasti faul olarak değerlendirince, Fenerbahçe Ülker, atışları sayıya çevirerek, ilk yarı sonunda farkı 3 sayıya düşürdü. Devre Efes Pilsen'in 37-34 üstünlüğü ile kapandı.
2. devrede çekişme yaşanırken, üst üste 3 sayılık atışlardan Kerem Tunçeri ile yararlanamayan Efes Pilsen'e, Ömer Onan ile karşılık veren Fenerbahçe Ülker, 23. dakikada 39-39'luk skorla maça denge getirdi. Ömer Onan'ı bir türlü durduramayan Efes Pilsen, dış şutlarla etkili olmaya çalıştı, ancak bunda başarılı olamadı. Pota altında iyi bir oyun ortaya koyan Fenerbahçe Ülker, 3. periyodu 49-45 önde tamamlamayı başardı.
Son bölümde büyük çekişme yaşandı. İki takım da birbirine üstünlük kurmakta zorlanırken, uzun süre sonra Smith ile 3 sayılık atışı değerlendiren Efes Pilsen, 33. dakikada 50-49'luk skorla maçta yeniden öne geçmeyi başardı. Preldzic'in faullerden bulduğu sayılarla Fenerbahçe Ülker, 34. dakikada skora yeniden 52-52'lik dengeyi getirdi. İki takımın da yaptığı sert savunma ve düşük yüzdeli şutlar nedeniyle maç sayısı açısından kısır geçerken, son 1,5 dakikaya 60-58 Fenerbahçe Ülker üstünlüğü ile girildi. Efes Pilsen, son hücumlardan boş dönerken, Mirsad ile üst üste basketler bulan Fenerbahçe Ülker, 10 sayı geriye düştüğü ve oldukça çekişmeli geçen maçı 68-60 kazandı.
500 FENERBAHÇE ÜLKERLİ TARAFTAR İZLEDİ
Efes Pilsenli taraftarlar salonu doldururken, karşılaşmayı 500 kadar Fenerbahçe Ülkerli taraftar da izledi.
Kendilerine 600 kişilik yer ayrılan Fenerbahçe Ülker'in taraftarları, pota arkası ve protokol tribünü yanındaki bölümde kendilerine ayrılan yerlerden takımlarını desteklemeye çalıştılar.
EFES PİLSEN'İN HAKEMLERE TEPKİSİ
Karşılaşma boyunca Efes Pilsen Teknik Yönetimi ve oyuncuları, sürekli hakemlere itiraz ettiler.
Kendilerine yapılan faullerin verilmediğini savunan Efes Pilsenliler, sürekli olarak karşılaşmanın hakemlerine tepki gösterdiler.
FİNAL MAÇI İÇİN YETERSİZ SALON
Ayhan Şahenk Spor Salonu, Beko Basketbol Ligi play-off final serisi maçı için yetersiz kaldı.
Özellikle basın tribününde noksanlıklar dikkat çekerken, medya mensupları çalışmakta zorlandılar. Birçok basın mensubu ayakta kalırken, ekipman sıkıntısı da çekti.
Basın tribününün kötü bir yerde olması ve önlerindeki sporcuların sürekli ayağa kalkmaları nedeniyle gazeteciler maçı izlemekte zorlandı. Salondaki havalandırma sistemi de yetersiz kaldı.
Play-off final serisinin 2. ayağı 6 Haziran Cumartesi günü aynı salonda oynanacak.
Salon: Ayhan Şahenk
Hakemler: Murat Biricik x, Alper Özgök x, Yener Yılmaz x
Efes Pilsen: Kerem Tunçeri x 3, Smith xx 3, Thornton xx 11, Kakiouzis xx 6, Kaya x, Shumpert xx 12, Kerem Gönlüm xx 9, Kasun x 5, Ender xx 11, Sinan x, Cenk x
Fenerbahçe Ülker: Green xx 3, Mrsic xx 3, Smith xx 7, Mirsad xxx 10, Vidmar xx 5, Preldzic xx 7, Semih xx 2, Ömer Onan xxx 20, Oğuz xx 2 Solomon xx 3, Ömer Aşık xx 6
1. Periyot: 15-19
İlk yarı: 37-34
3. Periyot: 45-49
