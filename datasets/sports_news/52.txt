Sivasspor'da 2 eksik
Sivasspor ile Ankaraspor, ligde yarın 8. kez karşı karşıya gelecek.
Sivas 4 Eylül Stadyumu'nda saat 15.15'de oynanacak maçı, Deniz Çoban yönetecek. Çoban'ın yardımcılıklarını Selçuk Kaya ve Serkan Akarca'nın yapacağı maçta, Mehmet Fatih Gökçe dördüncü hakem olarak görev alacak.
Bu karşılaşma ile iki ekip, birinci ligde 8. kez karşı karşıya gelecek. İki ekip arasında bugüne dek oynanan 7 maçın 4'ünden Ankaraspor, 1'inden ise Sivasspor galip ayrılırken, 2 karşılaşma beraberlikle sonuçlandı.

İKİ EKİP ARASINDAKİ MAÇLAR

İki ekip arasında 2005-2006 sezonunda Ankara'da oynanan maç 1-1, Sivas'ta oynanan maç 2-2 eşitlikle sonuçlanmıştı.
2006-2007 sezonunda rakibine iç sahada 2-0, deplasmanda ise 2-1 mağlup olan Sivasspor, geçen sezonun ilk yarısında Ankara'da 2-0 yenildiği rakibini ikinci yarıda Sivas'ta 2-1 mağlup etmişti. Sivasspor, bu sezonun ilk yarısında Ankara'da oynanan maçta ise rakibine 2-0 yenilmişti. 
Sivasspor, geride kalan 7 maçta rakibinin filelerine 6 gol atarken, kalesinde 12 gol gördü.

YİĞİDOLAR SERİYİ SÜRDÜRME PEŞİNDE
Bu sezon sahasında yaptığı 11 maçın 10'unu (üst üste) kazanıp, birinden de beraberlikle ayrılan Sivasspor, Ankaraspor'u da yenerek hem iç sahada üst üste 11'inci galibiyetine imza atmak, hem de şampiyonluk yarışındaki iddiasını sürdürmek istiyor.
Sahasında en son geçen sezonun 33. haftasında 4 Mayıs 2008 günü Galatasaray'a 5-3 yenilen Sivasspor, Galatasaray mağlubiyetinden bugüne dek geçen 307 günde ligde sahasında yenilgi yüzü görmedi.
Bu sezon sadece Kayserispor ile sahasında berabere kalan Sivasspor, iç sahada Bursaspor, Fenerbahçe, Ankaragücü, Denizlispor, Konyaspor, Gaziantepspor, Hacettepe, Galatasaray, Kocaelispor ve Eskişehirspor'u yenmeyi başardı.
Bu sezon iç sahada yaptığı 11 maçta 31 puan toplayan Sivasspor, iç saha puan durumuna göre şu anda ligin en başarılı takımı konumunda.

İBRAHİM VE HAYRETTİN YOK

Sivasspor'da, dizindeki sakatlığı nedeniyle bir süre önce İzmir'de ameliyat olan Hayrettin Yerlikaya ile kart cezalısı İbrahim Dağaşan yarınki maçta forma giyemeyecek.
Sakatlıkları bulunduğu için dünkü idmana katılamayan Faruk Bayar ve Abdurrahman Dereli ile hasta olduğu bildirilen Sezer Badur'un ise yarınki maçta forma giymesi bekleniyor.
