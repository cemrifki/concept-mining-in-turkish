Sivasspor şampiyonluk yolunda

Turkcell Süper Lig'in lideri Sivasspor, şampiyonluk yolunda emin adımlarla ilerliyor.
Son 2 sezondur şampiyonluk yarışının içerisinde sürekli yer alarak adeta Anadolu'nun umudu olan Sivasspor, geçen sezon kaçırdığı şampiyonluğa bu sezon ulaşmayı hedefliyor.
Bu sezon ligin 15. haftasında Trabzonspor'dan devraldığı liderlik koltuğunu son 12 haftadır rakiplerine kaptırmayan, geride kalan 26 haftada 12'si üst üste olmak üzere 13 hafta liderlik koltuğunu elinde tutan Yiğidolar, kalan 8 maçı da kayıpsız geçerek şampiyonluk ipini göğüslemek istiyor.
Kalan 8 haftada Antalyaspor, Trabzonspor, İstanbul Büyükşehir Belediyespor ve Gençlerbirliği ile iç sahada, Konyaspor, Gaziantepspor, Hacettepe ve Galatasaray ile de deplasmanda karşılaşacak olan Sivasspor, sezon sonunda şampiyonluk ipini göğüsleyerek Anadolu insanına 24 yıl aradan sonra şampiyonluk sevinci yaşatmayı amaçlıyor.
Türkiye'de birinci futbol liginde geride kalan 50 sezonda, Fenerbahçe ve Galatasaray 17'şer, Beşiktaş 10, Trabzonspor ise 6 kez şampiyonluk sevinci yaşadı.
Trabzonspor'un 1983-1984 sezonundaki 6. şampiyonluğunun ardından, geçen 24 sezonda Anadolu'dan bir takımın şampiyonluğuna hasret kalan futbolseverler, lider Sivasspor'un son 8 haftada göstereceği performansı merak ediyor.
Trabzonspor'un son şampiyonluğunun ardından, geçen 24 sezonun 11'inde Galatasaray'ın, 7'sinde Fenerbahçe'nin, 6'sında ise Beşiktaş'ın şampiyonluğunu gören Anadolu insanı, bu sezon Sivasspor'a şampiyonluk konusunda gönülden destek veriyor.
Bülent Uygun yönetimindeki Sivasspor, bu sezon şampiyonluğa ulaştığı takdirde, Trabzonspor'dan sonra şampiyonluğa ulaşan ikinci Anadolu kulübü olarak tarihe geçecek.

