Mehmet: Beşiktaş'ın yenilmesi moral oldu

Turkcell Süper Lig'in lideri Sivasspor'da, takım kaptanı Mehmet Yıldız ve başarılı orta saha oyuncusu İbrahim Dağaşan, kalan 4 maçı kazanarak şampiyon olmak istediklerini söyledi.
Golcü oyuncu Mehmet Yıldız, basın mensuplarına yaptığı açıklamada, Gaziantepspor yenilgisinin ardından bu hafta sahalarında İstanbul Büyükşehir Belediyespor gibi güçlü bir ekiple karşılaşacaklarını belirtti.
"ÇOK KOŞACAĞIZ"
Zor bir maç olacağını ifade eden Yıldız, maça en iyi şekilde hazırlandıklarını belirterek, “İnşallah bu maçtan 3 puanla ayrılıp, liderliğimizi devam ettirip, şampiyonluk yolunda da bir engeli daha aşmış olmak istiyoruz. Tabi bunun için de sahada özverili mücadele etmek ve çok koşmak gerekiyor. Hafta sonundaki maçta çok koşup 3 puanla ayrılan taraf olacağımıza inanıyorum” dedi.
"BEŞİKTAŞ'IN YENİLMESİ BİZE MOTİVASYON OLDU"
Mehmet Yıldız, Sivasspor'un Gaziantepsor yenilgisinin ardından, Beşiktaş'ın Fenerbahçe'ye yenilmesinin takım üzerindeki etkisiyle ilgili soruya, “'Tabi ki olumlu etki etti. 16 hafta lider getirmişiz ligi, 16 hafta sonra ligin bitimine 4 hafta kala liderliği bırakmak illaki ne kadar istemesek de takım üzerinde bir olumsuz hava yaratacaktı. Ama bu Beşiktaş'ın da mağlup olmasıyla birlikte bize artı bir motivasyon oldu” diye konuştu.
Golcü oyuncu, şampiyonlukla ilgili olarak da “Artık hata yapmayanın şampiyon olacağı haftalara girdik, biz de hata yapmak istemiyoruz. Avantajımızı kullanıp kalan 4 maçtan 3 puanla ayrılıp şampiyon olmak istiyoruz. Bunun ilk ayağı olan İstanbul Büyükşehir Belediyespor maçı da bizim için çok önemli” ifadesini kullandı.
İBRAHİM DAĞAŞAN
Orta saha oyuncusu İbrahim Dağaşan ise ligde son haftalara girdiklerini, önlerinde 4 tane çok önemli maç kaldığını kaydederek, şöyle konuştu:
“Bunun ilki İstanbul Büyükşehir Belediyespor'a karşı. İyi bir takımları var, bunu biliyoruz. Hedefimiz bu maçı kazanıp son haftalara yine lider girmek ve avantajlı olmak.”
Takımın en iyilerinden biri olarak gösterildiğinin ve sarı kart cezalısı olduğu için forma giyemediği Gaziantepspor maçında eksikliğinin hissedildiğinin belirtilmesi üzerine Dağaşan, şunları kaydetti:
“Ben onu öyle düşünmüyorum. Belki yorumlar böyle olabilir, ama ben kesinlikle öyle düşünmüyorum. Sonuçta sahaya çıkan onbir kişi var ve son haftalarda kimin oynadığı önemli değil. Önemli olan bireysel ve takım olarak sergilediğimiz performans.”
Gaziantepspor yenilgisinin konsantrasyon eksikliği ve hava sıcaklığı gibi nedenlere bağlanabileceğini ifade eden Dağaşan, “Ama Beşiktaş-Fenerbahçe maçının sonucu bizi mutlu etti, sonuçta liderliğimizi kaybetmedik ve son haftalara yine lider olarak giriyoruz” dedi.
Ligde kolay maç kalmadığını belirten Dağaşan, şöyle devam etti:
“Sonuçta İstanbul Büyükşehir Belediyespor'un da durumu belli, pozisyonu belli. Bizim hedefimiz bu maçları kazanmak ve şampiyon olmak. Yani bunu istiyoruz. Camia olarak, takım olarak, futbolcular olarak biz bunu arzuluyoruz ve sezon sonunda şampiyon olmak istiyoruz. Süper Lig'de şampiyonluk yaşamak herkese nasip olmaz. Biz de kısmetli insanlarız bence, inşallah sezon sonunda bunu yaşarız.”

