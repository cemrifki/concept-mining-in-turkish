Yardım et Hocam paramızı alalım

Milli Takımlar Teknik Sorumlusu, "Borç içinde yaşıyoruz. Sezon başından bu yana huzurumuz yok" diyen başarılı futbolcuya, "Dönüşte bu konuyla ilgilenirim. Sen bu tür şeyleri kafana takma" karşılığını verdi.
SIKINTILARLA dolu bir sezonu geride bırakan G.Saray'da yaşanan ekonomik kriz, en çok yerli futbolcuları etkilerken sıkıntı, A Milli Takım'ın kampına da yansıdı. Geçen sezon maddi açıdan büyük sıkıntılar yaşadıklarını belirten Sabri Sarıoğlu, Milli Takımlar Teknik Sorumlusu Fatih Terim'den bu konuda yardım istedi. Lyon'da oynanan Fransa milli maçından sonra yaşadıkları sıkıntıları Terim'le paylaşan Sabri, "Yardım et hocam, paramızı alalım" dedi.

Sarı kırmızılı takımdaki krizden en çok yerli futbolcuların etkilendiğini savunan Sabri Sarıoğlu, şunları söyledi: "Ekonomik açıdan mağdur durumdayız. Paralarımızı düzenli olarak alamıyoruz. Borç içinde yaşıyoruz. Sezon başından bu yana huzurumuz yok. 

Sen futbolunu oyna

Yöneticilerle konuştuğumuzda, 'Yeni stat yaptırıyoruz, biz de zor durumdayız. Bankalar kredi vermiyor' diyerek bizleri oyalıyorlar. Ne yapacağımızı şaşırdık. Bu konuyla ilgilenirsen bizleri sevindirirsin." Camianın içerisinden gelip, G.Saray'da efsaneleşen Fatih Terim, bu konuda elinden geleni yapmaya çalışacağını ifade ederken, "Kriz, herkesi olumsuz etkiledi. Ben, bu konuyla bizzat ilgileneceğim. Dönüşte paranı almana yardımcı olurum. Kafanı bu tür konulara takma. Sen futbolunu oyna, gerisine karışma" diyerek moral vermeye çalıştı.

