Ronaldo çılgınlığı

R.Madrid'in dünyaya tanıttığı Portekizli süper starı için 80 bin kişilik Bernabeu Stadı tıklım tıklım doldu. Taraftarlarla birlikte “Ala Madrid” diye bağıran Ronaldo, 9 numaralı formayı giyecek.

94 milyon Euro karşılığında Manchester United'dan Real Madrid'e transfer olan Cristiano Ronaldo, dün resmi sözleşmeyi imzaladı. İspanyol ekibinin mabedi Santiago Bernabeu'da dünyaya tanıttığı süper star için 80 bin taraftar, stadı tıklım tıklım doldurdu. 500'den fazla basın mensubunun görev yaptığı imza töreninde 9 numaralı formayı giyerek podyuma gelen Portekizli yıldız, oldukça heyecanlıydı. Söz alan başkan Florentino Perez, “Futbol tarihinin en büyük  futbolcularından birini evimizde ağırlıyoruz. Sevgili Ronaldo, bunlar senin  taraftarların ve senden başarı isteyecekler. Cristiano, biliyoruz ki bir gün bu  stada gelmek için çalıştın. Santiago Bernabeu Stadı'na, Real Madrid'e hoşgeldin”  dedi.  
6 yıllık sözleşme imzalayan C.Ronaldo da, taraftarların da eşlik ettiği “Ala Madrid-Haydi Madrid, Yaşa Madrid”  tezahüratını yaparken, “Burada olmaktan çok mutluyum.  Real Madrid'e gelerek çocukluk düşümü gerçekleştirdim. Yalnızca benim için stadın  dolacağını sanmıyordum. Gerçekten olağanüstü” dedi. Taraftarların açtığı pankartlarla sevgi gösterisinde bulunduğu Ronaldo, kendisine getirilen formaları imzalayarak taraftarlara dağıttı.  
Bu arada Manchester United, Cristiano Ronaldo'nun yerine Werder Bremen'deki gurbetçimiz Mesut Özil'e kanca attı. Futbolcunun babası Mustafa Özil, Manchesterlı yöneticilerle görüştüklerin doğrulayarak “Sadece bizim kararımız değil, Werder Bremen'in de düşünceleri bu transferin akıbetini belirleyecek” dedi. Öte yandan İtalya Başbakanı ve Milan Kulübü'nün sahibi Silvio Berlusconi, Real Madrid'in C.Ronaldo transferine göndermede bulunarak, transfer ücretlerinin normale dönmesi gerektiğini söyledi.
