Yılmaz’ın karar günü 

İstifa edip etmeyeceği konusunda kesin kararını bugünkü yönetim kurulu toplantısında verecek başkan Mehmet Ali Yılmaz'ın arkadaşlarına üç öneri sunacağı öğrenildi... 
Bugüne kaldı 
Pazar günü kongresini yapan Trabzonspor'un kulüp başkanlığına getirilen Mehmet Ali Yılmaz'ın görevine devam edip edip etmeyeceği yeni yönetimin bugün İstanbul'da yapacağı toplantıda belli olacak. Dün akşam yapılması gereken ilk yönetim kurulu toplantısı, Yılmaz'ın, ‘‘Çarşamba İstanbul'da toplanacağız. Çok ciddi ve önemli konuları görüşeceğiz’’ açıklamasıyla ertelendi. 
Üç seçenek 
‘‘Çok kırıldım, Trabzon'da bana sahip çıkılmadığı gibi, eleştirenlerden yana tavır konuldu’’ diyen ve bu aşamada görevde kalmak istemediğini dile getiren Yılmaz'ın yine de toplantıda yöneticilere ‘‘Görevi birlikte sürdürelim. Ben istifa edeyim, bir arkadaşımızı başkan seçelim ve siz yolunuza devam edin. Ya da kongreye gidelim’’ diye 3 öneri götüreceği belirtildi. 
