KSK'de geçen sezondan beri bir tartışma gündemde. Basketbola gönül verenler, altyapıdan yetişen yıldızların tek tek satılıp, paranın bir bölümünün futbola kaydırılmasını çok sert bir dille eleştiriyor. Başkan Seyhan Evlioğlu ise ‘‘Basketbolun, futbolun parası diye bir ayrım yapamayız’’ düşüncesini savunuyor. 
Karşıyaka’nın kongresinde Tahir Türetken de, başarılı olan kadronun bozulmasını eleştirdi, ‘‘2.Lig'e düşeriz’’ endişesini dile getirdi. 
Evlioğlu'nun cevabı anlamlıydı: 
‘‘Karşıyaka, çifte şampiyonluk kazandıktan sonra yıllarca başarılı sonuçlar alamadı. Geçen sezon başında da hem futbol, hem basketbol için çok kara bir tablo çizildi. Ama futbolda Ekstra Play-Off'u son anda kaçırdık, basketbolda ligi dördüncü bitirdik. Bu karamsarlık neden?’’ 
Karşıyaka Başkanı, basketbolcuların bir eli yağda, bir eli baldayken; futbolcuların, voleybolcuların, hentbolcuların aylarca para alamamasına gönüllerinin razı olmayacağını altını çizerek dile getirdi. 
KSK'nin şampiyonluğa koşarkan Ergin Ataman'ı Efes Pilsen'e kaptırmasını, Arda Vekiloğlu ve Kaya Peker gibi iki yıldızını aynı kulübe satmak zorunda kalmasını ben de hazmedemiyorum. Son yıllarda İzmir'e gelen en iyi iki yabancı Stefanov ile Pachoutine'in elden kaçırılmasına da isyan ediyorum. 
Ama Seyhan Evlioğlu ve arkadaşlarının para bulmak için nasıl çırpındığını, çaldıkları kapıların yüzlerine nasıl kapandığını hatırlayınca fren yapıyorum. 
Evlioğlu'nun dediği gibi: 
‘‘Sırça köşkte oturup, ahkam kesmek kolay.’’ 
Madem yönetimin icraatları beğenilmiyor, o zaman kongrede aday olur, bayrağı devralır, kulübü istediğiniz gibi yönetirsiniz. Yönetim, iki kez bu şansı camiaya tanıdı. Ama kimse çıkıp da, taşın altına elini sokmaya yanaşmadı. Üstelik, ‘‘Aman ihale üzerime kalır’’ diye düşünenler, genel kurula gelmeye bile korktu. 
Pınar KSK'ye, Suprolig'e katılma şansı doğdu, aynı tartışma yine gündeme geldi. Basketbol Federasyonu anlaşılmaz bir tutum içine girerken, yıllardır tanıdığım ve saygı duyduğum Atakan Karakaplan'ın bile ‘‘Karşıyaka, Suprolig'e layık değil’’ düşüncesinde olduğunu öğrenmek beni hem üzdü, hem de şaşırttı. İzmir'in, Federasyon'daki sesi olan Karakaplan'ın daha yapıcı ve yol gösterici olmasını beklerdim. 
Benim soracağım bir soru var: 
‘‘Aynı durumda Fenerbahçe veya Galatasaray olsaydı, Federasyon bu tavrı sergiler miydi, sergilemez miydi?’’ 
Bu soruya samimi cevap bekliyorum. Eğer, ‘‘evet’’ diyebiliyorlarsa, helal olsun. 
FIBA, Suprolig için Türkiye'ye üçüncü kontenjanı tanır, Federasyon da, bu hakkı Pınar KSK'nin elinden alıp, başka bir takıma verirse İzmir'e de, ‘‘İzmirliyim’’ diyene de yüzbin kere yuh olsun... 
Sahada kazanılan bir hak, masada kaybedilmemeli. 
