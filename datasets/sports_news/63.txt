Futbol cenneti:Boğaziçi
Corriere dello Sport,Türkiye'yi göklere çıkardı: 
Gazete, en kaliteli teknik direktör ve futbolcuların İstanbul'un yolunu tuttuğunu, Türkiye'nin artık futbolcu dışında antkenör de ihraç ettiğini belirterek, ‘‘Türkiye modası parmak ısıttırıyor’’ yorumunu yaptı. 
Yeni cennet 
İtalya'da yayınlanan spor gazetesi ‘‘Corriere dello Sport’’, dünya futbolunun yeni cennetinin Türkiye olduğunu öne sürdü. Araştırma yazısında bir çok teknik direktör ve futbolcunun Türkiye'ye gitmek için uğraş verdiği, Türkiye modasının parmak ısırttırdığı da yansıtıldı. 
Kalite kazandı 
Türk futbolunun 20 yıl içinde gelişip kalite kazandığını ve önemli bir yer edindiğini vurgulayan gazete, dolar zengini başkanların birbirleri ile yarış ettiklerini, geçmişte rüya gibi gelen kaliteli futbolcuların Boğaziçi'ne gittiğini de belirtti. 
Yıldızlar geldi 
Zeman'dan sonra bir başka İtalyan teknik adam Scala'nın Beşiktaş'a geldiğine değinen gazete, Jardel, Boksiç, Mirkoviç, Kennet Andersson, Rapajiç, Hagi, Moldovan, Capone, Popescu, Taffarel gibi dünya futboluna imza atmış yıldızların İstanbul'da bir araya geldiğini de hatırlattı. 
Basketbol atağı 
Fatih Terim'i İtalya'ya ihraç eden Türk futbolunun Hakan Şükür, Arif ve Tayfun'u da yurt dışına gönderdiğini yansıtan gazete basketbolda da Türkiye'nin altın yılını yaşadığını, İbrahim Kutluay'ın Yunanistan'a transfer olduğunu, Hidayet Türkoğlu'nun NBA'e gittiğini yazdı.
