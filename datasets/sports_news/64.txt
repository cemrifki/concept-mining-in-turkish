Ada'ya umut ışığı
Kuşadası Gençlik'in kapanmasına izin vermeyeceğini söyleyen Kaymakam Altınok çözüm için kolları sıvadı. 
KUŞADASI Gençlik, Başkan Kasım Yaman'ın istifasıyla kapanma noktasına gelirken, soruna çözüm arayan Kaymakam Hayrettin Altınok, Kasım Yaman, eski yönetici Rıdvan Kavi ve Emniyet Müdürü Gökhan Erdönmez'le 4 saat süren bir toplantı yaptı. ‘‘Kulübün kapanmasına izin veremeyiz’’ diyen Altınok, ‘‘Ekonomik rantı yüksek bir ilçede kulübün yaşayamaması çok ilginç. Neden inatlaşma var anlamış değilim. Olayı elbirliğiyle çözeceğiz. Ben Kaymakam olarak üzerime düşeni yapacağım’’ dedi. 
Belediye Başkanı Fuat Akdoğan, eski Başkan Engin Berberoğlu ve Ali Altunayar'la görüşeceğiğini kaydeden Altınok, ‘‘İlk etapta kulübü feshedilmekten kurtarmamız lazım’’ diye konuştu. Basketbol Şubesi eski Başkanı Rıdvan Kavi ise, ‘‘Olay sadece futbol değil. Basketbol takımı da ortada kaldı. Ortak bir çıkış yolu bulunmalı’’ dedi. Emniyet Müdürü Gökhan Erdönmez de basketbol şubesi için en iyi formülün sponsor bulmak olacağını savundu. 
