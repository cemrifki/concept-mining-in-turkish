Kartal zenginler kulübü
Beşiktaş Teknik Direktörü Scala yönetimi ve futbolcularını övdü 
İtalyan çalıştırıcı ‘‘Hem yönetim hem de futbolcu kalitesi bakımından Avrupa'nın en zengin kulübüyüz. Sezon sonunda Beşiktaş ismi, dünya çapında prim yaparak ünlü markaların arasında yer alacak’’ dedi. 
TARAFTARA ÇAĞRI 
Beşiktaş Teknik Direktörü Nevio Scala, dün Başkan Serdar Bilgili ve yönetim ile yaptığı toplantıda takımı değerlendirdi ve ‘‘Hem yönetim hem de futbolcu kalitesi bakımından Avrupa'nın en zengin kulübüyüz. Bir tek morale ihtiyacımız var. Bunu da taraftarlarımız sağlayacak. Şampiyonlar Ligi için futbolcularımı bir tek moral hırslandıracaktır’’ dedi. 
NOUMA'YA TAM NOT 
Yabancı ve yerli yeni transferlerin dört dörtlük bir grafik çizdiğini kaydeden Scala şöyle konuştu ‘‘Nouma istediğim gibi. Hem defans hem de forvette görev yapıyor. Ben sahada sadece gol atan değil, takımı için ciğerlerini çalıştıran oyuncuyu severim. Çok yönlü ve teknik kapasitesi yüksek bir oyuncu ile çalışmaktan mutluyum.’’ 
EN İYİLERİ BİZDE 
Beşiktaş'ın ihtiyacı olan transferlerin yapıldığını belirten Scala, takımını zengin bir maden cevherine benzetti ve ‘‘28 kişilik futbolcu kadrosunda yer alan oyuncularım benim gözümde futbol kalitesi yönünden Avrupanın en iyileri arasında yer alıyorlar. Sezon sonunda Beşiktaş ismi dünya çapında prim yaparak ünlü markaların arasında yer alacak’’ dedi. 
Beşiktaş'a 5 komite 
Siyah beyazlı takımın basın sözcüsü Erol Kaynar futbol dışındaki tüm branşların Avrupai standartlara getirildiğini ve 17 komitenin 5'e indirildiğini açıkladı. 
BEŞİKTAŞ Basın Sözcüsü Erol Kaynar, kulüp bünyesinde kurulan 17 komitenin 5 komiteye indirildiğini belirtti. Kaynar, ‘‘Beşiktaş'ta yönetim arasında zaman zaman görev değişikliği olur. Beşiktaş'ın futbol dışındaki branşlarda Avrupai yenilikler getiriyoruz. Altyapıdaki yönetici Aziz Çankırı arkadaşımız da faal bir göreve getirildi’’ dedi. 
Kaynar, futbol takımının hiç bir sorunu bulunmadığını kaydederek şöyle konuştu ‘‘Yönetimdeki arkadaşlarımızla fikirbirliği içersindeyiz. Kısa zamanda büyük olaylar başardık. Bundan böyle taraftarlarımıza destek için büyük iş düşüyor. Kulübü idari yapıdan profesyonelleştiriyoruz. Genel Koordinatörümüz Görkan Dumlu tüm kurumlarımızı kontrol altına aldı.’ 
Garris ve Volkan Beşiktaş'ta 
Basketbol Birinci Ligi'nde mücadele eden Beşiktaş, yeni sezon öncesi 1997-98 yılında Denver'da oynayan 26 yaşındaki ABD'li oyun kurucu Kıwane Garris ve Ülkersporlu Volkan Aydın ile anlaştı. 
Antalya maçı saat 21.00'de 
ANTALYASPOR ile Azerbaycan'ın FC Kapaz Ganja takımları arasında yapılacak UEFA Kupası ön eleme turu rövanş maçının başlama saati değişti. 24 Ağustos Perşembe günü yapılacak maçının 20.00 olan başlama saati, her iki kulübün anlaşması sonucu 21.00'e alındı.
