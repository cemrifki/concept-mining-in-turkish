Ünlülerin transfer dosyası
Sezon sonları bizde pek hareketli oluyor. Neredeyse her meslekten biri başka yere transfer oluyor. Biz de, durumu ele alıp inceledik ve bir dosya açtık, hangi ünlü nereye transfer olmuş diye. Eh, bunun sporu var, dizisi var, gece klübü var... 
Farkındaysanız, ülkemizde devamlı olarak birilerinin bir yerden başka bir yere transfer olması söz konusu oluyor. Bunun altında yatan gerçek, tabii ki kişilerin daha fazla kazanmak, emeklerinin karşılığını almak istemeleri. Bazen de olaylar sadece karşılıklı fikir çatışması bazında kalabiliyor... 
Sporcular 
Spor deyince, futbol ilk akla gelen konu oluyor. Tabii yılın transferleri olarak da adı geçen Hakan Şükür ve Sergen, bu konuda öncülüğü kimselere bırakmıyorlar. Hakan Şükür, Galatasaray'dan İtalya'nın Inter klübüne transfer oldu. Sergen, Fenerbahçe'den Trabzonspor'a geçti. Galatasaray'ın başarılı antrenörü Fatih Terim de boş durmayarak, yine İtalya'nın Fiorentina takımına transfer oldu. Bir de hem magazin basınını hem de basketbol dünyasını yakından ilgilendiren bir gelişme olarak, Efes Pilsen'in yıldız oyuncusu İbrahim Kutluay, yanına sevgilisi Demet Akalın'ı da alarak Yunanistan'ın AEK takımına geçiş yaptı... 
Şov programları 
Ünlü şovmen Beyazıt Öztürk, Kanal D'de başlattığı talk-show programını, geçen sezondan itibaren Star'da sürdürme kararı aldı. Programında gündemdeki isimleri ağırlayan ve kendi yapımı kısa parodiler sunan Beyaz, yine her zamanki gibi esprileriyle izleyenleri güldürüyor. Beyaz bu arada sponsorunu da değiştirdi... 
Müzik şirketleri 
Hülya Avşar, Bayar Müzik'ten ayrılıp Sony Müzik'e geçti. Pınar Aylin de, uzun zamandır çalıştığı Raks'tan ayrılıp Sony'ye transfer oldu. En yoğun transfer sezonu ise, Prestij Müzik'te yaşandı. Ayrılanlar, tekrar geri dönenler derken bir karmaşa halinde sürdü müzik piyasanıdaki transferler. Seda Sayan'ın Prestij'den ayrılmasıyla başlayan bu olaylar zinciri, Ceylan'ın ve Songül Karlı'nın da ayrılıp İdobay'a geçmesiyle devam etti. Son olarak da, Zerrin Özer bir basın toplantısı düzenleyerek Prestij'den ayrıldığını açıkladı ve Kiss Müzik'e transfer oldu... 
Gece klüpleri 
Rakı kadehi üzerinde dans etmesiyle tanınan Anastasia, Mandıra Taverna'dan Keyifli Meyhane'ye transfer olduğunda, bu büyük bir olay oldu. Her türlü transfer olayına şahit olmuştuk da, tavernalar arası olanı ilk defaydı. Tabii milletçe bu duruma da alıştık sonunda. Anastasia'nın bu atağıyla başlayan gece klübü transferleri, bakalım bundan sonra nasıl devam edecek? Özellikle de Bodrum-İstanbul arasındaki gece klüplerinde... 
Mankenlik ajansları 
Vahe Kılıçaslan, nam-ı diğer cansız manken, uzun zamandır bağlı olduğu Erberk Ajans'tan Vizyon Ajans'a transfer oldu. Tuğba Ünsal ve Ebru Ürün, reklam ajanslarına bağlı olarak mankenlik yaparlarken, Erberk Ajans'a transfer oldular. Gökhan Uyan, Billur Deniz Ajans'ta başladığı mankenlik kariyerini Erberk Ajans'ta sürdürürken, Ediz Mollaoğlu da Uğurkan Erez'den Erberk'e geçiş yaptı. 
Şarkıcılıktan sunuculuğa transfer olanlar 
Deniz Seki, şarkıcı olarak başladığı kariyerini şimdi de, Kanal D'de yayınlanan ‘‘Deniz Yıldızı'' programında sunuculuk yaparak sürdürüyor. Gayet başarılı bulunan Seki, her fırsatta sunuculuğu çok sevdiğini söylüyor. Üstelik bu işte yeni olmasına rağmen programı da gayet iyi idare ediyor... 
Özlem Tekin, yine şarkıcılıktan sunuculuğa geçen bir isim. Rock müziğin çılgın kızı, şimdilerde Kanal D'de yayınlanan ‘‘Yaz Rüzgarı'' isimli programı sunuyor. Hem eğleniyor, hem de eğlendiriyor. Bu arada, programına gelen isimleri de evvelden tanıyan şarkıcı, onlarla eski anılarını tazelemeyi de ihmal etmiyor... 
İbrahim Tatlıses'in işleri saymakla bitmiyor. Her elini attığı işi başarıyla yürüten ünlü türkücü, Atv'de yayınlanan ‘‘İbo Show'' ile de kendini ispat etti. Her ne kadar zaman zaman eleştirilse de, o yine bildiğinden şaşmıyor. 
Hülya Avşar senelerdir müzik çalışmaları, albümleri, film çekimleri, dizi çalışmaları, tiyatro oyunu derken, sonunda talk-show olayına da el attı. Ve bu işin içinden de alnının akıyla çıktı. ‘‘Hülya Avşar Show'' programı Show Tv'de yayınlanan ünlü sanatçı, kendine güvendiğini her zaman söylüyor. Son zamanlarda programına atraksiyon üstüne atraksiyon katan şarkıcı, son olarak İsveç’ten bir de hipnozcu getirerek stüdyodaki konuklarını büyüledi... 
Seren Serengil yıllardır sanat camiasının içinde. Önce film oyunculuğu, ardından da şarkıcılık yapan Serengil, şimdilerde TGRT için bir gece şovu sunuyor. Kırık kalpleri birleştirmeyi amaçlayan bu programda, Serengil de hem şarkılar söylüyor, hem de üzüntüleri hafifletiyor... 
Ebru Gündeş, yine TGRT için çekilen ‘‘İkinci Hayat'' programıyla sunuculuğa başladı. Geçirdiği beyin ameliyatından sonra hayata dört elle sarılan Gündeş, gelen teklifi de reddetmeyerek talk-show programına başlayınca, seyredenler tarafından oldukça beğenildi. O şimdi, hem ünlü ve medyatik isimlerle sohbet ediyor, hem de kendi hayat tecrübesini ekran başındakilere aktarıyor... 
İsmail Türüt, son zamanlarda en çok konuşulan türkücülerin başında geliyor. Onun bu kadar çok konuşulmasında tabii ki herşeyin yanında Kanal 7’de yayınlanan ‘Türüt Show’unda büyük payı var. Konuklarıyla çok eğlenen Türüt, onlara değişik şivelerle şarkılar söyletiyor, hatta stüdyo içinde oyunlar bile oynatıyor... 
