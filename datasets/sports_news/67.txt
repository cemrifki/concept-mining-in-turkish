Yaparsın Başkan
Ispartaspor, 40 dönüm arazi bulursa federasyon 250 milyar lira tesis yardımı yapacak. Yönetim, Belediye Başkanı Günaydın'dan yardım istedi. 
Ispartaspor Başkanı Atakan Yazgan, hafta içinde İstanbul'da görüştüğü Futbol Federasyonu Başkanı Haluk Ulusoy'dan, ilk etapta 250 milyar lira tesis yardımı sözü aldığını söyledi. Federasyonun, bu yardımı yapabilmesi için öncelikle Ispartaspor'a 40 dönüm arazi tahsis edilmesi gerektiğini belirten Yazgan, ‘‘Durumu Belediye Başkanı Y.Ziya Günaydın'a anlattım. Arazi tahsisinde yardımcı olursa Ispartaspor dev bir tesis sahibi olur’’ diye konuştu. 
Bünyesinde futbol, voleybol, basketbol sahaları, yüzme havuzu, kondisyon salonu ve otelin de yaralacağı kompleksin, Isparta'nın geleceğini garanti altına alacağını öne süren Yazgan, ‘‘Tesis inşaatını belirli aşamalarında federasyonun mali desteği devam edecek. Şimdi Başkan Günaydın'dan cevap bekliyoruz. Tesis hizmete açıldığı zaman başta Milli Takım olmak üzere 1. Lig ekipleri de Isparta'da kamp yapabilecek’’ dedi.
