Fenerbahçe dünyayı tarıyor
Fenerbahçe Futbol Vakfı'nın Başkanı Ziya Şengül, ‘Alt yapı sorumluluğu sadece vakfımıza ait’ dedi. 
Altyapı atağı 
F.Bahçe altyapıda büyük projeler düşünüyor. Sarı lacivertli kulüpte 8 aydır altyapının sorumluluğunu üzerine alan eski futbolcuların oluşturduğu Fenerbahçe Futbol Vakfı, yarının yıldızlarını yetiştirmek için harıl harıl çalışıyor. Vakıf Başkanı Ziya Şengül, altyapının yarışmacı değil, yetiştirici olacağını söyledi. 
Vakıf sorumlu 
Önceki akşam sosyal tesislerde basına ve kulüp çalışanlarına bir iftar yemeği veren Fenerbahçe Vakfı'nın yönetim kurulu üyeleri yaptıkları basın toplantısında icraatlarını açıkladı. Şengül, Altyapı Derneği ile yollarının ayrıldığını ve Fenerbahçe altyapısının sorumluluğunun sadece Vakıf'a bağlandığını anlattı. 
2000'in takımı 
Fenerbahçe'nin artık bünyesinden yetişen futbolcular ile 2000'li yıllara gireceğini açıklayan Vakıf yönetimi, Kamerun ve ABD'nin New York kentinde kulüp satın alındığını ve dünyanın her bölgesinde araştırmalarının devam ettiğini söyledi. Altyapıda Cemil Turan ve Engin Verel'in kontrolünde futbolcu tarama ekibi kurulduğu bildirildi. 
