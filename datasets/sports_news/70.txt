Hulki İlgün: Bunlar nasıl sporcu?.. 

Taraftar deyip geçmeyin. Onların tamamını sadece maçlarda çıkan olayların suçlusu olarak görmeyin. 
Aralarında herhangi bir takımı tutsa da, tutmasa da gelişen pozisyonları gerçek bir sporsever gibi ve ‘‘Fair Play’’lik taraftar örneği olarak izleyenler de var. 
İşte onlardan ikisi. Önce İstanbul Bayrampaşa'dan Ufuk Dönmezer'i dinleyelim. 
‘‘Futbolu severim, ama hiçbir kulübü tutmam. Kazananları alkışlar, kaybedenleri teselli ederim. Fener'in Samsun maçını da izledim. Hakem haklı ya da haksız, penaltıları verdi. Bu arada Samsun'lu Hakkı isimli bir futbolcunun hakemin burnunun dibine kadar gelip diklenmesini çok yadırgadım. Her an kırmızı kart bekledim ama hakem pas geçti, hayret ettim. Bu nasıl sporcu beyefendi?’’ 
İkinci faksta Trabzon'da oturan ve yine kulüp tutmayan bir taraftardan geliyor. Sadık Sert yazıyor. 
‘‘Trabzonlu Osman'ın mutlaka bir psikologa görünmesi lazım. Genelde her maçta yaptığı spor dışı hareketler yetmiyormuş gibi, Galatasaray maçından sonra tribünlere karşı yaptıklarını acaba bir yönetici görmedi mi? Bu nasıl sporcu. Sözüm ona kolunda da kaptanlık bantı var. Böyle kaptanlık mı olur? 
İlgili sporcular, buyrun bakalım cevabını verin. Sonra da taraftar şöyle, taraftar böyle diye atıp tutmayın. Taraftarın böylesi de var. Azıcık sıkılıp utanın. 
Bayram Cimbom’a zehir! 
‘‘Sen tutup, harakiri yapar gibi koskoca Cimbom'unu perperişan sahaya salarsan, ve de sonunda Denizli'den iki tokatı yiyip, yığılıp kalırsan, taraftarında haklı olarak tabii isyan eder’’ 
Yukarıdaki satırlar peşpeşe gelen telefonların arasında, Afyon'dan Metin Sağlamer'in, üstelik hüngür hüngür ağlayarak söylediği sözlerin başlangıcıydı. Sonra devam etti. 
‘‘Kaşındık beyefendi, hemde çok kaşındık. En büyük takım olduk, tamam, Amenna. Zamanında Real Madrid'ler, B.Münih'te en büyük oldular. Bugün dahi büyükler. Ya bize ne demeli? Cimbom en büyük mü?, vur beline kazmayı. Önce hacısı bacısı birbirine girsin, Jardel'i sanki fezadan gelmiş gibi, dümenler çevirerek çeksin memleketine gitsin. Ötekiler de o giderse bizim günahımız ne? diyerek, peşpeşe tüysün. Sonunda koskoca Cimbom yolunmuş tavuk gibi sahaya sürülsün. Tabii rakibinde uyur mu? Durur durur, senin gibi eli ayağı bağlanmış, şaşkın bir aslanı, taa kalbinden vurur. Olay budur Hulki abicim. Şimdi bunun sorumlusu, bakalım hesabını nasıl verecekler. Sonrada Fener'le dalga geçiyorlar. Vallahi helal olsun Fener'e. Adamların çıtı çıkmıyor. Geldiler geldiler ensemize yerleştiler. Bundan sonra tut tutabilirsen bakalım kanaryaları. Birinci Denizli'den tokadı yedik, esas Denizli şimdi sırada. Yumruğunu daha bugünden hazırladı. Sonra da bayram gelmiş ha. Bayram Cimbom'lunun neyine, taraftarın kan damlıyor yüreğine abicim’’ 
Benim yerimde olunda bu samimi söyleşiye cevap verin bakalım. Taraftar haksız mı? Ama bayram yine de ye neniyle, yenileniyle herkesin bayramı. Bu nedenle azıcık burukta olsa, Cimbomluların da bayramı. Herkese kutlu olsun diyorum. 
Kartal su koyuverdi 
Beşiktaş'ın yönetim olarak yaptığı olumlu hareketleri, futbol takımı son haftalarda adeta sabote etti. 
Arka arkaya kaybedilen puanlardan sonra, sabrı taşan taraftarlar, faks, telefon ve mektuplarla isyanlarını dile getirdiler. 
Duygularının özeti hep aynı. ‘‘Scala transfer yapmamakta ısrar etti. Şimdi inadının cezasını çekiyor. Defansımız perişan, orta sahamız, dolayısıyla gol ayaklarımızda şaşkınları oynuyor. Sezon bitiyor, biz hala ideal 11'imizi bulamadık. Sabır desen olmaz, susun desen hiç olmaz, galiba en doğrusu çok acele transfer yapılması, hem de çok kaliteli transfer. Sana göre Beşiktaş'ın ideal 11'i nasıl olmalıdır abimiz’’ diyorlar. 
Ben de taraftarların gerçeği yansıtan eleştirilerine aynen katılıyorum. Mevcut kadroya ve 4-4-2 düzenine göre ideal 11 şöyle olmalı: Shorunmu- A.Eren, Rahim, Tayfur, Klestlov- Nihat, Şifo, Karhan, Munch- Nouma ve A.Dursun. Olayı yönetimin dikkatine sunuyor ‘‘ Transfere davranın beyler’’ diyorum. 
Dualarımız sizinle 
İhmal edilen spor elçilerimizden biri de NBA gibi dünyanın en büyük basketbol liginde forma giyen Hidayet'imiz. 
Türkoğlu, hafta içinde medyaya haklı olarak sitemde bulunup ‘‘Futbolcuların haberlerine takıldınız, bizleri buralarda hiç arayıp sormuyorsunuz. Oysa Hido'nuz potalara sayıları bırakırken, tribünlerdeki binlerce Amerikalının (Turkey..Turkey.. Hido..Hido..) diye çığlıklarını görüp duymanızı çok isterim’’ diyor. 
Hidayet, kendisi hakkında dillerimizden düşmeyen başarı dualarımızı duymadığı için, böyle düşünüyor. Sen üzülme Hido, rakip potalara her sayıyı çaktığında milyonlarca Türk'ün (Oley) diye feryadını hisset kafi. Sizlerle iftihar ediyoruz.Aslanlarımız bizim. Dualarımız hep sizinle. Unutmayın. 
Boliç’in doğuşu 
Yurt dışındaki spor elçilerimizi izlerken, Boliç'in attığı golleri nedense her hafta pas geçiyoruz. 
Oysa İspanya gibi Avrupa'nın en büyük futbol arenasında yaklaşık her maçta şahane goller atan Boliç adeta yeniden doğmuş gibi. Yakınları ‘‘Boliç'in sevgili eşi Gaye ile yuvasındaki mutluluğu, sahalardaki süksesini de etkiliyor’’ diyorlar. 
Bizler de Boliç'in başarısının ve mutluluğunun devamını diliyoruz. 
Her gününüz bayram olsun 
Hürriyet Spor Servisi olarak, Yöneticilerin, Teknik Yöneticilerin, Sporculardan malzemecilere kadar herkesin, tribünlerde yazın tozuna toprağına, kışın yağmuruna karına aldırış etmeden takımlarına alkış tutan tüm taraftarların bayramlarını kutluyor, her gününüz, her maçınız şeker bayramı gibi tatlı olsun, diyoruz. 
KISA KISA 
Jardel'in ünlü menajer Becali'yle birlikte yaptığı esrarengiz Romanya seyahatinin arkasından, sürpriz bir sakatlık bahanesiyle Trabzon'a gitmemesine taraftarlardan tepki geldi. ‘‘Acaba mı?’’ diye duygularını dile getirenler, ‘‘Jardel yapılan eleştirilere kızdı, acaba başka bir ülkeye ve başka bir takımıma mı transfer olacak’’ diyorlar. Öte yanda G.Saray Yönetimi'nin bu konularda ‘‘Değerinin karşılığını alırsak, neden olmasın’’ diye düşünmesini de taraftarlar, endişe ile izliyorlar. 
Beşiktaş'ta Fazlı'nın çenesinin düşüklüğü çok konuşuluyor. Taraftarlar ‘‘Uzun süre sakattı. Şurada iki maç oynadı, çenesi düştü. TV'lere çıkıp, arkadaşlarını eleştireceğine, gollerini atıp görevini yapsın’’ diyorlar. 
F.Bahçe Stadı'nın okul yönündeki tribünleride yükselmeye başladı. Başkan Yıldırım ‘‘Stadımızın bu kısmını da G.Saray maçına yetiştirmek istiyoruz’’ diyormuş. Taraftarlar da ‘‘Başkanımızın herhalde bir bildiği vardır’’ diye düşüncelerini dile getiriyorlar. Ne diyelim, tanrı tamamına erdirsin. 
