Avrupa'nın Aslanı
UEFA ve Süper Kupa'yı kazandı, Türk futbolunda tarih yazdı 
G.Saray, 2000 yılını iki büyük zaferle kapattı. Bir ilke daha imza attı. Alman, İspanyol, İngiliz, İtalyan ve Fransız takımlarını dize getirdi. Kupaları peş peşe kaldırdı. Oynadığı 64 maçın 42'sini kazandı. Filelere gol yağdırdı. 
2000 yılı G.Saray'ın yılı oldu. Yeni milenyumun ilk yılına damgasını vuran sarı kırmızılı takım, lig, Türkiye Kupası ve Avrupa'da kupalarını topladı, bir çok devi solladı. Futbol dersi verdi. Cimbom, Fatih Terim'li dönemde liglere ambargo koydu, UEFA Kupası'nı kazanarak hayalleri gerçekleştirdi. G.Saray, Şampiyonlar Ligi ön eleme maçlarıyla başladığı, Kopenhag'ta UEFA Kupası'nı kaldırdığı ana kadar 18 karşılaşma oynadı. 
BİR BAŞARI DAHA 
10 galibiyet aldı. 6 kez berabere kalan Cimbom, 2 kez de yenildi. Bu başarının yanı sıra sarı kırmızılı takım, bu yıl içinde oynadığı 64 maçın 42'sini kazandı. 143 gol atıp, 57 gol yedi. G.Saray, Avrupa'nın devleri sayılan Alman, İngiliz, İtalyan, İspanyol ve Fransız takımlarını dize getirdi. 2000 yılını yine büyük bir başarıyla kapadı. Aslan, 6 defa katıldığı Şampiyonlar Ligi'nde ikinci tura çıkan ilk Türk takımı oldu. 
A MİLLİ GURUR 
Bu başarılar sonrası Hakan Şükür, İnter'e, Fatih Terim, Fiorentina'ya, Arif Erdem ise R.Sociedad'a transfer oldu. Tarihinde iki kez Avrupa Şampiyonası Finalleri'ne katılan A Milli Takımımız, 1996 yılında yapamadığını EURO 2000'de gerçekleştirdi. Çeyrek finale çıkarak bir ilki başardı. Futbolumuzdaki bu çıkış sonrası Alpay, A.Villa'ya, Tayfun, R.Sociedad'a, Oktay, Las Palmas'a transfer olup, gururumuz oldular. 
Efes sarhoş etti 
1990'lı yıllarda Avrupa'nın en hızlı gelişen ülkesi olmayı başaran Türk basketbolu, 2000 yılında erkek ve bayanlarda altyapısı ile birlikte gelecek için büyük ümitler verdi. Efes Pilsen, Avrupa erkekler ligi'nde üçüncü olma başarısı gösterirken, Tofaş Basketbol Takımı, birinci ligin 34'ncü sezonunda şampiyonluğu kazandıktan kısa bir süre sonra profesyonel ligden çekildi. Fenerbahçeli Milli basketbolcu İbrahim Kutluay, Yunan AEK Atina takımına imza atarak Yunanistan'a transfer olan ilk Türk sporcu ünvanını alırken, Efes Pilsenli Milli basketbolcu Hidayet Türkoğlu NBA ligi takımlarından Sacramento Kings tarafından 16'ncı sırada seçilerek bu lige Türkiye'den giden ikinci sporcu oldu. 
HALTER 
Mutlu ile mutlu yıllar 
3.5 yıl aradan sonra Sofya'da döndüğü haltere, Avrupa üçüncülüğü ile umutlanan ve Sydney vizesi alan Naim Süleymanoğlu'nun, büyük bir şansızlık sonucu hiç de alışık olmadığı ‘‘sıfır çekme’’ olayı olimpat oyunlarına bomba gibi düşerken, Halil Mutlu'nun ikinci altın madalyası ile gurur duyduk. Son anda kilo düşemedği için yarışmalara katılamayan Sunay Bulut ile üzüntü yaşadık. Haltere son noktayı koyan Naim Süleymanoğlu, yılın son günlerinde Atina'da yapılan IWF (Uluslararası Halter Federasyonu) kongresinde asbaşkanlığa seçilirken, 14 yıl sonra yeniden Bulgar vatandaşı hakkını geri alarak kırmızı pasaportu cebine koydu. 
JUDO 
Özkan’ın tarihi madalyası 
2000 yılında Türk judosu Prof. Dr. İbrahim Öztek federasyonu ile ilk'lerin gerçekleştiği altın bir yıl oldu. Hüseyin Özkan, Olimpiyat şampiyonluğunu kazanarak tarihe geçti. İstanbul Büyükşehir Belediyesi Takımımız, Almanya'da Avrupa Şampiyon Kulüpler Kupası'nda üçüncü oldu. 
GÜREŞ 
Minderde Yerlikaya fırtınası 
2000 yılında ülkemize en çok madalya getiren spor yine güreş oldu. 64 altın, 54 gümüş, 57 bronz toplam 175 madalya ile madalya sıralamasında ilk sırada yer alan güreşte yine Hamza Yerlikaya fırtınası esti. Sydney Olimpiyatın'da altın madalya kazanan asrın güreşçimiz üst üste iki olimpiyatta şeref kürsüsünün en üst basamağına çıkma onuruna da erişti. Harun Doğan'ın milli forma ve maça çıkmama skandalı ise günlerce spor gündeminde kaldı. Sydney'de 76 kilonun birincisinde doping çıkması üzerine Adem Bereket'de bronz madalya kazandı. CELA Kulüpler Kupası'nda greko da İst.Büyükşehir Belediyesi, serbestte ise Gebze Belediyesi takımları Avrupa şampiyonu oldular. 
BİSİKLET 
Bisikletçilerimiz Ömer Şahin Federasyonunun büyük sponsör desteği ile Cumhurbaşkanlığı ve Mevlana Turlarında takım birinciliklerinin yanı sıra 4 altın, 1 gümüş, 1 bronz madalya kazandılar. 
KÜREK 
KürekçilerimizRemzi Tan Federasyonunun son yılında tarihi başarılara imza attı. Sporcularımız Avusturya'da yapılan Dünya Gençler Kupası'nda 6 altın, 4 gümüş, 1 bronz madalya kazandılar. 
ENGELLİLER 
Yüzleri güldü 
Özel Olimpiyatlar Türkiye Organizasyonu Başkanı Prof. Dr. Hıfzı Özcan'ın önderliğinde, Sakıp Sabancı'nın katkıları ile Hollanda'nın Gröningen kentinde yapılan Özel Olimpiyatlarda zihinsel engelli sporcularımız, şimdiye dek elde edilmemiş tarihi bir başarıya imza attılar. Atletizm, Yüzme ve Cimnastik dallarında yurda 16 altın, 11 gümüş, 8 bronz madalya ile dönen bu altın çocuklarımız madalyaları boyunlarına takıldığında büyük mutluluk yaşadılar. İşitme Engelliler Avrupa Güreş şampiyonası'nda sporcularımız 9 altın, 5 gümüş, 2 bronz madalya kazandı. 
VOLEYBOL 
Gülüm fileyi yükseltti 
Ahmet Gülüm federasyonu ile vitrinini değiştirip, fileyi yükselten Türk voleybolu, gerek milli gerekse kulüp takımlarımızla başarılı bir yılı geride bıraktı. Genç bayanlarımız Avrupa 8'inci olurken, Şampiyonlar Ligi'nde Eczacıbaşı, Kupa Galipleri'nde Enka, Konfederasyon kupası'nda Güneş Sigorta Avrupa üçüncülüğünü elde etti. Dünya Liseler Şampiyonası'nda bayanlarda Ö.Şişli Terakki Lisesi, erkeklerde Ankara Yenimahalle Halide Edip Lisesi, Dünya ikinciliğini kazanma başarısı gösterdiler. 
ATLETİZM 
Apak'la gururlandık 
Genç atletimiz Eşref Apak, Şili'de yapılan Dünya şampiyonası'nda çekiç atmada şampiyon olup bir ilk'e imzasını atarken, Olimpiyat barajını son anda aşan genç kızımız Süreyya Ayhan, Sydney Olimpiyatlarında final koşan ilk bayan atletimiz olarak tarihe geçti. Avrupa Kros Şampiyonası'nda genç bayan takımımız Avrupa şampiyonluğunu saliselerle kaçırarak ikinci olurken, Elvan Can, ferdi sıralamada bronz madalya kazandı. Avrupa Milletler Kupası'nda bayanlarımız birinci lige çıkarken, erkekler ikinci ligde kaldı. 
BOKS 
Türk boksu olimpiyatların dışında Avrupa ve Dünya şampiyonalarında başarılı bir yıl geçirdi. Avrupa Şampiyonası'nda Agasi Ağagüloğlu, Ramazan Phaliani ile Bülent Ulusoy altın adamlarımız oldular. Dünya Gençler şampiyonası'nda Serdar Üstünel, Avrupa Bayanlar Kupası'nda Hülya Şahin altın madalya kazandılar. 
KARATE 
Yılı 16 altın, 13 gümüş, 36 bronz olmak üzere 65 madalya ile kapatan karatecilerimiz Avrupa'da yine altın madalyaya vurdular. Avrupa ve Dünya şampiyonaları'nda yine Haldun Alagaş ile Yıldız Aras fırtınası esti. Yıldız Aras hem Avrupa, hem de Dünya şampiyonu oldu. 
TEKVANDO 
Tekmelerimiz ve yumruklarımız yine altın madalyaya vurdu. Hamide Boçkın'ın hakem oyunları sonucu Sydney'de altın madalyası elinden alınıp, bronz ile yetinirken, bu üçüncülük tarihe geçti. Zeynep Murat Dünya kupası'nda altın madalya kazanma başarısı gösterdi. 
OKÇULUK 
Okçularımız Avrupa şampiyonasın'nda tam isabet alan ok'ları Sydney'de hedefi şaştı. Okçularımız Polonya ve Türkiye'de kazandığı Avrupa şampiyonluğu başarılarını Sydney'de tekrarlayamadı. 
CİMNASTİK 
Her geçen yıl başarı grafikleri hızla yükselen cimnastikçilerimiz yıl içinde 22 madalya kazandılar. Uluslararası Cimnastik Federasyonunun ikinci patronu Atilla Örsel ile ünlü cimnastikçilerin katıldıkları turnuvalardan madalya ile dönen genç sporcularımız 2004 olimpiyatları için umut verdiler. 
YÜZME 
Yüzme sporunda yüzümüz Derya Büyükuncu ile güldü. Dünya Kısa Parkur Yarışmasında ve Avrupa şampiyonasında 100 metre sırtüstünde iki bronz madalya kazanan Büyükuncu, aynı başarıyı arkadaşları ile birlikte Sydney'de tekrarlayamadı. 
ATICILIK 
Türk atıcıları 2000 yılını 33 madalya ile kaparken, Oğuzhan Tüzün Avrupa Trap Şampiyonası'nda bronz, takımımız ise gümüş madalya kazandı. Dünya Ordulararası şampiyonasında Kd.Ütgm Ayşe Kil iki altın madalya kazandı. Başkan Metin Sertoğlu Dünya Trap -Skeet ve Double Trap Başkanı seçildi. 
HİS 
Yurt genelinde milyonlara spor yaptıran Kamil Kehale başkanlığındaki Herkes İçin Spor Federasyonu, bünyesindeki Bilek Güreşi'nde Dünya ve Avrupa şampiyonalarında 17 altın, 14 gümüş, 11 bronz olmak üzere toplam 42 madalya kazandı. 
VÜCUT 
Dünya şampiyonası öncesi doping olayları ile çalkalanan Vücut Geliştirme sporunda Hamdullah Aykutluğ altın madalya ile yüzakımız oldu. 
