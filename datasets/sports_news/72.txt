Bursaspor Sercan'ı satmaya hazır ancak...

Bursaspor Basın Sözcüsü Ferruh Nayman, Sercan Yıldırım için, "İyi para verilirse satarız" dedi.


Yeşil beyazlı ekibin devre arası tatili sürerken, basın sözcüsü Ferruh Nayman kulübün transfer politikasıyla ilgili açıklamalarda bulundu. Geçtiğimiz günlerde yapılan yönetim kurulu toplantısında konunun Sercan Yıldırım'ın transferi ve ilk yarının değerlendirmesi olduğunu belirten Nayman, "Sercan'a iyi teklif verilirse bu futbolcumuzu vereceğiz. Kulübün kasasını rahatlatacak rakamları bulursak neden olmasın. Ancak, Ertuğrul Hoca da doğal olarak bu oyuncuyu elinden kaçırmak istemiyor. Bekleyip göreceğiz" diye konuştu. 
"GÖNDERİLECEK FUTBOLCU YOK"
Sercan'ın dışında takımdan gönderilecek futbolcu olmadığını da belirten Ferruh Nayman, şunları söyledi: "Ligdeki konumumuz ortadayken, oyuncu satıp kadro zafiyeti yaratamayız. Bu doğru olmaz. Şurada 5 aylık bir zaman dilimi var. Sezon biter, o zaman değerlendirilme yapılır. Uzun lig maratonunda her futbolcu lazım olabilir. Veli, İbrahim, Yenal ile ilgili söylentiler de var. Büyük paralar alma şansımız olursa onlar da gönderilebilir. Ama öyle bir teklif olmazsa takımı bozmaya değmez. Kısaca, futbolcu satılmaz diye bir kaide yok. Yeterki, iyi bir zamanlama ve önemli getirisi olsun."
"ONLAR DA NEREDEN ÇIKTI?"
Transfer döneminde Eskişehirspor ile yollarını ayıracak olan Youla ve Sivasspor'un tecrübeli futbolcusu Kamanan'ın gündemde dahi olmadığını söyleyen Ferruh Nayman, "Yaptığımız toplantılarda bu iki futbolcunun ismi dahi gündeme gelmedi. İglesias'ın dışında hiç bir transfer görüşmemiz olmadı. İglesias'ı da devre arasında Sercan'ın gitme ihtimaline karşı aldık" dedi. 

