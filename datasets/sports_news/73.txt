Spordan Alanya'ya 20 milyon

Tolga Yıldırım Antalya'nın Alanya ilçesinde bu yıl gerçekleştirilen 60 uluslararası ve ulusal spor organizasyona 18 bin kişinin katıldığı, bu organizasyonların Alanya turizmine yaklaşık 20 milyon lira katkı sağlandığı bildirildi.

Alanya Gençlik ve Spor Müdürü Erdal Tamrak, yaptığı açıklamada, 2009 yılının Ocak ayından itibaren Alanya'da 60 uluslararası ve ulusal spor organizasyonu gerçekleştirildiğini söyledi.

45. Uluslararası Cumhurbaşkanlığı Bisiklet Turu, Yol Bisikleti Türkiye Şampiyonası, Uluslararası Avrupa Plaj Voleybolu, Uluslararası Dağ Bisikleti Yarışı, Yıldız Kızlar Voleybol Avrupa Şampiyonası, Uluslararası Alanya Urban Ball Organizasyonu, Voleybol Genç Erkekler Dünya Şampiyonası elemeleri, Dünya Voleybol Şampiyonası Kıta Elemesi gibi başarılı organizasyonların Alanya'da yapıldığına işaret eden Tamrak, sporcu, antrenör, idareci olmak üzere 18 bin kişinin katıldığı bu faaliyetlerin, Alanya turizmine tahmini olarak 20 milyon lira katkı sağladığını vurguladı. Tamrak, “Hem Alanya'nın tanıtımı, hem ülkemizin tanıtımı hem de turizme ekonomik katkı sağlamak düşüncesiyle yapılan bu büyük organizasyonlarda en büyük katkı ve desteği Gençlik ve Spor İlçe Müdürlüğü, Alanya Kaymakamlığı, Alanya Belediye Başkanlığı ve diğer kamu ve kuruluşları vermiştir. Amacımız Alanya'daki spor turizmini ve sportif organizasyonları en yüksek noktaya çıkartmaktır” dedi.

Alanya'da spor turizmini çeşitlendirilerek 12 aya yaygınlaştırmak amacıyla kaymakamlıkla ortak çalışmalar yapıldığını ifade eden Tamrak, her beldeye, mevcutlar haricinde en az 3 futbol sahası yapılacağını kaydetti. Tamrak, 3 milyon liraya mal olacak bu projede 14 beldeye portatif tribün, hakem ve soyunma odalarından oluşan, dışı tel örgüyle çevrili 30 futbol sahası yapılacağını bildirdi. Alternatif turizmin gelişmesi, kışın boş kalan otellere ekonomik katkı sağlamak düşüncesiyle projenin hayata geçirileceğini anlatan Tamrak, şöyle devam etti:
“Hazineden ve Orman Bakanlığından tahsis edeceğimiz alanları, yap-işlet-devret uygulamasıyla belediyelere veya ilgili kurumlara vereceğiz. Antalya'ya her yıl 2 bin takımın geldiği düşünüldüğünde, biz de devre arasında takımlarımızı Alanya'ya çekme konusunda ön ayak olarak böyle bir projeyi başlattık. Projenin amacı; alternatif turizmin gelişmesi, kışın boş kalan otellerimize ekonomik katkı sağlamaktır. Şu anda Alanya'da beldelerimizle birlikte 14 futbol sahamız var. Proje kapsamında 14 beldeye ilk etapta en az 30 saha yapmayı planlıyoruz.”

“2010 YILINDA HEDEF TURİZME 30 MİLYON TL KATKI”

Projelerin hayata geçirilmesi, yeni stadın açılması ve olimpik havuzun tamamlanmasının ardından farklı sportif faaliyetlerin de yapılacağını belirten Tamrak, hedeflerinin 2010 yılında 90 uluslararası organizasyonu Alanya'da gerçekleştirerek turizme yaklaşık 30 milyon TL katkı sağlamak olduğunu söyledi. 
Tamrak, sözlerini şöyle tamamladı:
“Bu yıl yaptığımız geniş çaplı faaliyetlerimiz önümüzdeki yıl da devam edecektir. 2010-2011 yılında hizmete açılması planlanan 15 bin kişilik Alanya Şehir Stadyumu, yarı olimpik havuz ve mevcut spor salonlarımızla, 18 bin katılımı olan sporcu sayısını 30 binin üzerine, sportif organizasyon sayısını ise 90'a çıkarmayı hedefliyoruz. 2009 yılı için belirlediğimiz hedefler tuttu. 2010 yılında da federasyon faaliyetleri, uluslararası ve ulusal organizasyonları ilçemizdeki spor tesislerinde yapacağız. Akdeniz bölgesinde tek olimpik yüzme havuzunu önümüzdeki sezon açtığımızda yüzme, su topu, su balesi gibi spor dallarında çeşitli faaliyetleri de gerçekleştireceğiz. Avrupa, Balkan, hatta dünya şampiyonalarına imza atacağız. 2011 yılında Antalya'da yapılacak Dünya Engelliler Spor Oyunları'nın bir ayağı da Alanya'da yapılacak. Alanya'da spor turizmini 12 aya yaygınlaştırmak amacıyla kaymakamlık tarafından başlatılan bir projemiz var. Proje kapsamında hedef her beldeye mevcut sahaların dışında en az 3 tane futbol sahası kazandırmak.”

