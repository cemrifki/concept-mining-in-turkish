Özhan Canaydın'a kırgınım

Galatasaray’ın ve Milli Takım’ın unutulmaz futbolcusu Arif Erdem, “berat törenine” işlerinin yoğunluğu nedeniyle gidemediğini, protesto etmeyi hiç düşünmediğini söyledi.


Radyospor’da Özgür Sancar’la Haber Özel Programı’nda açıklama yapan Erdem, Galatasaray’da eski futbolculara bakış açısının yanlış olduğunu dile getirerek, “Boşta olan pek çok arkadaşım kulüp bünyesinde çalışabilir, ama çalıştırılmıyorlar. Özhan Canaydın, 14 yılın ardından takımda düşünülmediğimi bana kendisi söylemedi, haber yolladı. Çok kırıldım. Şu  Jubile yaparak bırakmak istedim. Başka takımlardan teklif vardı. Oynayabilecek gücüm vardı. Ama Galatasaray’da bırakmak istedim, bıraktım” dedi. 
İst.B.Bldspor’da 5 sezondur yardımcı antrenör olan Arif Erdem, Galatasaray’la ilgili düşüncelerini ise şu sözlerle ifade etti: “Kalbim Belediyespor için çarpıyor; Galatasaray’ın da başarılı olması için dua ediyorum.”
İşte Arif Erdem’in çok özel sözleri: 
PROTESTO AMACIM YOKTU
Ben işlerimin yoğunluğu nedeniyle berat törenine katılmadım. Yoksa protesto gibi bir amacım olamaz. Ben, herkes gibi futbol oynadım ve Galatasaray’da bırakmak istediğim için bıraktım. 
Ama Galatasaray’da eski futbolculara karşı yapılan her şey doğru mu? Değil tabii ki…
Zihniyetler değiştiği sürece Galatasaray’a hizmet etmiş futbolcular bir yere gelecektir.  
ESKİ FUTBOLCULARA GÖREV VERİLMİYOR BUNA ÜZÜLÜYORUM
Avrupa’da eski futbolcuların kulüplerinin bünyesinde toplandığını görüyoruz, bu da o takımları başarıya götürüyor. Galatasaray’a baktığınız zaman eski futbolcuların hiçbir tanesinin ne altyapıda ne de üstyapıda bulunmadığını görüyoruz. Benim beklentim yok, ama Belediyespor’daki görevimden gayet memnunum. Ama boşta olan arkadaşlarıma Galatasaray’da görev verilmiyor. Buna üzülüyorum. 
JUBİLE YAPMAK İSTERDİM 
Gönül ister ki Galatasaray’da futbolu bırakan futbolcular jubile yapsınlar. Ben de jubile yapmak isterdim. Futbol oynayabilecek kadar iyi hissettiğim dönemde bıraktım. Başka bir kulübe gidebilirdim, gitmedim. Galatasaray’da Arif Erdem oldum, Galatasaray’da noktalamak istedim. Başka bir kulübe gitmek istemedim. Kendi adıma konuşuyorum, giden arkadaşları tenzih ederim. Ama bize yapılan bir şey var mıydı, yoktu!
Başarılarımızı hiç kimse, hiçbir şeyle silemez. Jubile olsaydı daha güzel olmaz mıydı? Evet; olurdu, ama olmadığı için hayıflanmıyorum. Galatasaray’ın son 20-30 senesine bakın, bu sürede ortaya çıkan bütün başarılarda yer alan bir futbolcuyum, bu da bana ayrı bir gurur veriyor.  
G.SARAY’IN BAŞARISI İÇİN DUA EDİYORUM 
Bundan sonra jubile beklentim ya da başka bir beklentim yok Olamaz da zaten. 
Ben kendi kulübüm için başarılı olmak adına elimden geleni yapıyorum. Galatasaray’ın da başarılı olması için dua ediyorum. 
… AMA GÖNLÜM BELEDİYESPOR’DAN YANA 
Gönlüm İstanbul Büyükşehir Belediyespor için çarpıyor, ama Galatasaray’ın bundan sonraki maçlarında tabii ki gönlüm her zaman Galatasaray’dan yana… 
Galatasaray taraftarı kendisine yakışına yapıyor. Son maçta 1-1’lik maçta bine tribüne çağırdılar. Taraftarın yaşadığı büyük zafer sevinçlerinde ben de vardım. Galatasaray taraftarının yaşadığı sevinci hiçbir Türk takımı yaşamadı. O nedenle takımı sürekli desteklemeleri gerekir.   
ÖZHAN CANAYDIN’A KIRILDIM 
Özhan Canaydın yönetiminin beni takımda düşünmemesini anlayışla karşıladım, ama sayın başkanının bunu bana deklare etmemesine çok kırıldım. O dönemki sportif direktör Bülent Tulun aracılığıyla bildirmişti. Biz Özhan başkanı, abi gibi, baba gibi severdik. Bana kendisi “oğlum 14 sene olmuş, biz seninle yollarını ayırmak istiyoruz” deseydi. Elini öper, futbolu bırakırdım. Tek üzüntüm buydu. Bunu, Özhan başkana da ifade ettim. 
GALATASARAY’LA ÖZDEŞLEŞEN BİR FUTBOLCU OLDUM 
Beyin olarak, fizik olarak futbolu devam ettirebilecekken başka bir takıma gitmedim. Galatasaraylı Arif Erdem olarak futbolu bıraktım. 
O dönem diğer büyük takımlardan net bir teklif gelmedi.  Kulaktan dolma bir takım söylentiler vardı. Ama net bir şey yoktu. Olmamasında da benim Galatasaray’la özdeşleşen bir futbolcu olmam gerçeği yatıyor

