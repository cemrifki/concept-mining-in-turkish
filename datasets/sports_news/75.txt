Beşiktaş'ı bekleyen tehlike

Beşiktaş’ın tecrübeli futbolcusu İbrahim Toraman, takımıyla henüz sözleşme yenilemediğini söyledi.


Radyospor’da Özgür Sancar’la Haber Özel Programı’na katılan İbrahim,  “Henüz Beşiktaş’la sözleşme yenilemedim, ama bizim yaklaşımımız belli. Bize olan yaklaşım da iyi, sözleşme yenileme konusunda herhangi bir sorun yaşanacağını düşünmüyorum. Gönlüm buradan yana… Ama her zaman şartlar istediğiniz gibi gelişmeyebilir. Şartlar gitmemi gerektirirse ona göre davranırız” şeklinde konuştu. 
İbrahim Toraman, taraftarın takıma güvenmesini istediğini belirterek, Beşiktaş camiası merak etmesin, onları mahçup etmeyeceğiz” dedi.   
HENÜZ SÖZLEŞME YENİLEMEDİM
Burnumla ilgili bir sorun yok, şu anda iyi. İkinci yarıya çok daha iyi biçimde gireceğim. 
Henüz Beşiktaş’la sözleşme yenilemedim, ama bizim yaklaşımımız belli. Bize olan yaklaşım da iyi, sözleşme yenileme konusunda herhangi bir sorun yaşanacağını düşünmüyorum.  
Beşiktaş’ta mutluyum. Sevdiğim bir yerdeyim, ama şu anda bir imza yok. İlerleyen zamanlarda olabilir. Bu çok büyük bir sorun değil. 
ŞARTLAR GİTMEMİ GEREKTİRİRSE GİDERİM 
Avrupa’ya transferim konusunda bonservisimin elimde olması ciddi bir avantajdır. Sözleşmeniz bitmişse rahatlıkla istediğiniz yerlere gidebilirsiniz. Menajerim Ahmet Bulut’a bir takım teklifler geliyor tabii. Her futbolcunun hayalinde Avrupa’da futbol oynamak vardır. Ama ben burada son derece mutluyum. Beşiktaş’ın kaptanlarından biriyim. Herkese nasip olmayacak bir mevkii. Benim önceliğim burada önemli başarılar elde etmektir. Gönlüm buradan yana… Ama her zaman şartlar istediğiniz gibi gelişmeyebilir. Şartlar gitmemi gerektirirse ona göre davranırız. 
MİLLİ TAKIM FORMASINI HAK EDİYORUM 
Milli takıma davet edilmememle ilgili kararı verenlere saygısızlık yapmadım. Ama milli takımı hak ettiğimi, çok uzun seneler önce giydiğimi ve giydiğimde başarılı olduğumu düşünüyorum ben. Ama maalesef formamdan uzak kaldım. Yeni dönemde milli takım formasını giymek istiyorum. 
ÜLKEMİZDEKİ YERLİ SAVUNMA OYUNCULARI ŞU ANDA TÜRKİYE’DE BULUNAN TÜM YABANCI SAVUNMA OYUNCULARINDAN İYİ 
Türk savunmacılarının geriden oyun kuramadığı eleştirisine katılmıyorum. Bir savunma oyuncusundan ne bekleyebilirsiniz, iki üç kişiyi geçip, ara pası mı bıraksın… Her maçta gol pası mı versin. Ki onu da yaparsınız, ama gerçek bu değil. Ben ülkemizdeki savunma oyuncularının şu anda Türkiye’deki tüm yabancı savunmacılardan iyi olduğunu düşünüyorum. Şu anda Türkiye’de hangi yabancı stoper oyuna çok iyi girebiliyor. 
Türk oyuncularından ne gibi üstünlükleri var. Sadece bizim insanlarımızın yabancılara karşı bakış açısı farklı... Milli takıma yükselmiş stoperlerimizin daha iyi olduğunu düşünüyorum.  
BAŞARININ SIRRI TAKIM SAVUNMASI 
Geçen sezon şampiyon olan bir takım var. Geçen sezon Ferari ve yeni gelen oyuncularımız yoktu.  Dolayısıyla defans geçen sezon hatalıydı, bu sezon iyi yorumunu yapmak doğru olmaz. Ama bu sezon takımımız daha sağlam. Takım savunmasını iyi yaptığınız zaman az gol yerseniz, başarılı olursunuz. Bizim başarımız buna bağlı. 
DELGADO TAKIMA ERKEN KATILIRSA TABİİ Kİ FAYDALI OLUR 
Delgado, iyi durumdaysa, iyi çalışır, takıma erken katılırsa tabii ki katkısı büyük olur. 
PERFORMANSIMI ARTTIRMALIYIM 
Taraftarın bizim takımımıza inanmasını istiyorum. Gerçekten iyi bir takımımız var. Kim ne derse desin. Holosko gelecek, bireysel performansını arttıracak arkadaşlarımız olacak. 
Ben kendi adıma performansımı arttırmalıyım. Sezon başı kampı yaşayamadım. Ameliyat olmuştum. 
BEŞİKTAŞLILARI MAHÇUP ETMEYECEĞİZ 
Puan olarak geride olmamızın çok önemli olmadığını düşünüyorum. Biz çok kaliteli bir takımız. İyi bir hazırlık dönemi geçirip, ikinci yarıya iyi başlayacağız. 
Ben yine şampiyonluk mutluluğunu yaşayacağımıza inanıyorum. Bu nedenle Beşiktaş camiası bize güvensin, biz onları mahçup etmeyeceğiz.   
