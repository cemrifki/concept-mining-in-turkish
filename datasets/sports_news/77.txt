Fenerin rüya kızları
Kadrosunda Gamova ve Osmokroviç gibi dünyaca ünlü yıldızları bulunduran Fenerbahçe Acıbadem, oynadığı karşılaşmaların 15’ini 3-0, ikisini de 3-1 galip bitirerek rakiplerine sadece 2 set verdi.

VOLEYBOLUN rüya takımını Fenerbahçe kurdu... Geçtiğimiz yıl Acıbadem Hastaneleri ile sponsorluk anlaşması yaptıktan sonra kadrosunu güçlendirip ilk Türkiye şampiyonluğunu kazanan sarı lacivertli takım, bu sezon Türk voleybol tarihine geçen bir başarı grafiği çiziyor. Aroma Birinci Lig, Teledünya Türkiye Kupası, Süper Kupa ve Indesit Avrupa Şampiyonlar Ligi olmak üzere 4 kulvarda mücadele eden F.Bahçe Acıbadem, bu organizasyonlarda bu sezon oynadığı 17 maçın tamamını kazandı. Sarı lacivertli bayanlar, 16 maçı 3-0, 2 karşılaşmayı da 3-1 galip tamamlayıp, rakiplerine sadece 2 set verdi.

Tahminleri alt üst etti

Eczacıbaşı Zentiva ve Vakıfbank Güneş Sigorta Türk Telekom gibi voleybolda marka olmuş güçlü ekiplerin varlığına rağmen Aroma Bayanlar Birinci Ligi’nde beklenenin üstünde bir başarı gösteren sarı lacivertliler, ilk yarıyı 11’de 11 yaparak lider bitirdi. 33 set alıp 1 set veren Fenerbahçe Acıbadem, o set kaybını da Vakıfbank Güneş Sigorta Türk Telekom karşısında yaşadı. Sarı lacivertliler, ligde bir sette en çok sayıyı ise, üçüncü seti 28-26 biten Ankaragücü maçında verdi. 

Süper Kupa’yı da aldı

Bu sezon Fenerbahçe Acıbadem’den set almayı başaran diğer takım Eczacıbaşı Zentiva oldu. Turuncu beyazlılar, Süper Kupa maçında karşılaştığı rakibine 3-1 yenilmekten kurtulamadı.
Teledünya Türkiye Kupası mücadelesine çeyrek finalden başlayan Fenerbahçe Acıbadem, ilk rakibi Konya Ereğli Belediyesi’ni 3-0 mağlup edip ilk 4’e kaldı. Yarı finalin ilk maçında da ezeli rakibi Galatasaray’ı aynı skorla deviren sarı lacivertli bayanlar, böylelikle finale çıkmayı büyük ölçüde garantilemiş oldu.

Avrupa’da firesiz

Türkiye’de iki set kaybeden Fenerbahçe Acıbadem, Indesit Bayanlar Avrupa Şampiyonlar Ligi’nde ise hiç fire vermedi. Rusya’dan Dinamo Moskova, Polonya’dan Modranska ve Çek Cumhuriyeti’nden Bielsko-Biala ile C Grubu’nda yer alan sarı lacivertliler, üç rakibini 3-0’lık skorlarla mağlup etti.

Hedef Avrupa’nın 1 numaralı kupası

GEÇTİĞİMİZ sezon Avrupa CEV Kupası’nda üçüncü olan Fenerbahçe Acıbadem, bu sezon gözünü Indesit Avrupa Şampiyonlar Ligi’nde dikti. Avrupa’nın 1 numaralı kupasının dörtlü finaline ev sahipliği yapmak için başvuruda bulunan sarı lacivertli kulüp, seyircisinin de desteğini arkasına alarak tarihinin ilk Avrupa şampiyonluğuna uzanmak istiyor.

5.2 milyon dolarlık takım

SARI lacivertli kulübün eski yöneticisi Mehmet Ali Aydınlar’ın sahibi olduğu Acıbadem Hastaneleri’nin desteğiyle kurulan Fenerbahçe Acıbadem Bayan Voleybol Takımı’nda dünya çapında sporcular bulunuyor. 5 milyon 200 bin dolarlık takımın en ünlü oyuncusu Ekaterina Gamova. 29 yaşındaki Rus voleybolcu, 2.02 metrelik boyuyla dikkat çekiyor. Bu sezonun başında Fenerbahçe Acıbadem’e gelen Gamova, geçmiş yıllarda Rusya’nın Uralochka ve Dinamo Moskova takımlarında forma giydi. Kulüpler ve milli takımlar bazında her türlü başarıyı tadan Gamova, yoğun çabalar sonucunda sarı lacivertli renklere kazandırıldı. 

De Brandt çalıştırıyor

Takımın diğer yabancı yıldızı ise Natasha Osmokroviç. 33 yaşında ve 1.84 metre boyundaki Hırvat sporcu, geçen sezon İtalya Ligi’nin sayı kraliçesi olmuştu. Takımın diğer yabancıları ise Hollandalı Alice Blom ve Belçikalı Frauke Dirickx.
Belçikalı antrenör Jan De Brandt’ın çalıştırdığı Fenerbahçe Acıbadem’in Türk oyuncuları arasında Seda Tokatlıoğlu, Eda Erdem, Nihan Güneyligil, Çiğdem Rasna ve Naz Aydemir dikkat çekiyor. 

