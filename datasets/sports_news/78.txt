Kaleci almaya mecburduk

Mustafa Denizli, sakat Rüştü ve Hakan’dan sonra kaleyi geçen Korcan’dan beklediği verimi alamadı. ‘Neden kaleci transferi?’ diyenlere de, “Transferi yapmak değil, yapmamak risk olurdu. Almaya mecburduk” dedi.

BEŞİKTAŞ taraftarı devre arasında gönderilecek oyuncuların yerine flaş isimler beklerken Hoffenheim Kulübü’nün Türk kalecisi Ramazan Özcan’ın transferiyle küçük ölçekli bir şok yaşadı. 

Siyah beyazlı camia, “Rüştü ve Hakan gibi iki kalecimiz varken, niye bir üçüncü kaleci” sorusunu tartışıyor. Ancak Beşiktaş gerçekleri üçüncü bir kalecinin transferini de şart koşuyor. 

Rüştü maskeyle

Mustafa Denizli ikinci yarının son haftasında yaşanan puan kayıplarını kalede yaşadıkları sıkıntıya bağlıyor. Hatırlayın Bursa maçını. Rüştü sakatlanmış, Beşiktaş, Bursa karşısında 3 puan kaybetmişti. 

Aynı Rüştü şimdi maske ile oynuyor. Yani her antrenmanda ya da maçta sakatlanma olasılığı var. Kaldı ki bu haliyle ne randıman vereceği de belli değil. 

İki hatalı gol

Hakan Arıkan ise sakat. Ve sahalara dönmesi neredeyse 8 haftayı bulacak. Bu 8 hafta boyunca Hakan siyah beyazlı takıma faydalı olamayacak demek. Yani ligin ilk yarısının yarısında Beşiktaş kalesi, Manisa maçında 2 hatalı gol yiyen Korcan’a emanet edilecek. 

İşte bu teknik değerlendirme Mustafa Denizli’yi Ramazan’ın transferine yöneltti. 

Herkes, “Kaleci transferi bir risk değil mi” sorusunu sorarken Denizli’nin buna yanıtı çok kısa; “Bu transferi yapmak değil, yapmamak risk olurdu. Almaya mecburduk”

Cuma günü imzalıyor

Ramazan Özcan, cuma günü imza atmak için Türkiye’ye gelecek. Beşiktaş’ın kiralık kalecisi, “Beşiktaş’ın kaleci problemi var. Ben de Türkiye’ye yardım etmek için geliyorum. 6 ay içinde elimden geleni yaparak Beşiktaş’a yardım etmek istiyorum. Beşiktaş camiası ve seyircilere güzel maçlar izletmek istiyorum. 6 aydan sonra da devam edip etmeyeceğimi Mayıs ayında konuşacağız” dedi. 

