Cimbom'un 2 gözdesi

Başkent ekibi, Alparslan ve Serkan’ı istedi. Sarı kırmızılı yönetim bu teklife, ‘Mustafa Pektemek ve Orhan Şam” dedi. Galatasaray transfer için ayrıca 2.5 milyon Euro ödemeyi de kabul etti.

GALATASARAY ikinci yarıya bomba transferlerle girmek için tüm hızıyla çalışıyor. Kayserispor Kaptanı Ali Turan ile mayıs ayı için ön sözleşme imzalayan, Bursaspor’un genç yıldızı Sercan Yıldırım’ın transferi için teyakkuzda bekleyen sarı kırmızılı yönetim şimdi de Gençlerbirliği Kulübü’nde forma giyen iki genç yıldıza göz dikti.

Sürpriz gelişme

Cimbom’un Mustafa Pektemek ve Orhan Şam için Başkent ekibine sürpriz bir öneri getirdiği ifade edildi. Ancak, bu transfer Gençlerbirliği’nin sarı kırmızılı takımda teknik direktör Frank Rijkaard’ın gözüne giremeyen Alparslan Erdem ve Serkan Kurtuluş’a talip olması ile meydana geldi. Kırmızı siyahlı takımın teknik direktörü Thomas Doll’ün Almanya’dan bildiği Alparslan ve Galatasaray’ın geçtiğimiz yıl 1.5 milyon Euro bonservis bedeli ile Bursa’dan kadrosuna kattığı Serkan’ı istemesi üzerine sarı kırmızılı yönetim de 2 oyuncuyu resmen istedi.

Şam çözüm olacak

Gençlerbirliği’nin sarı kırmızılı takımın futbolcularını bonservisiyle istemesi üzerine Galatasaraylı idareciler, “Bu iki futbolcumuzu size verelim. Üzerine de 2.5 milyon Euro verelim. Sizde bize Mustafa ile Orhan Şam’ı verin” dediği öğrenildi. Daha önce de Şam’a talip olan yöneticiler, Ankara kulübünün onay vermesi halinde forvetteki sıkıntıya Ümit Milli Takım’ın golcüsü ile çözüm bulacak.

G.Saray terleyecek 

DEVRE arasında kadrosuna takviye yapmayı planlayan Galatasaray’da, sezon sonunda ise 6 futbolcunun sözleşmesi bitecek. Sarı kırmızılı ekipte sezonun en formda oyuncusu Harry Kewell’ın yanı sıra Aykut Erçetin, Tobias Linderoth, Shabani Nonda, Emre Aşık ve Serkan Çalık’ın da sözleşmeleri sona erecek.

