Liderlik hakkımızdı 

İlk yarıyı değerlendiren Galatasaray Teknik Direktörü, liderlik şansını yakalamalarına rağmen bu fırsatı kullanamadıklarını, ikinci yarıda ise sahada çok daha diri bir Galatasaray'ın olacağını söyledi. 
Gruptan çıkabilirdik 
Galatasaray Teknik Direktörü Fatih Terim, ligin ilk yarısını değerlendirirken, liderliğin kendi hakları olduğunu söyledi. ‘‘Biz yoğun bir maç trafiği olacağını biliyorduk. Buna göre hazırlandık. Şampiyonlar Ligi'nde bugüne kadar yapılmayanı yaptık ama çeyrek finale kalamadık. Eğer gruptan çıksaydık finale kadar giderdik’’ diyen Terim'in görüşleri şöyle: 
En başarılı takım biziz 
Bu sezon için Avrupa defterini kapattık. Ancak nasıl kapattığımızı herkes biliyor. Bunun şokunu üstümüzden atmak çok zor oldu. Hemen ardından lige döndük. Sakatlarımız oldu, cezalılarımız oldu. Bunlar her zaman olacaktır. Yine de az zaiyat verdik. Değerlendirmeyi kim yaparsa yapsın, kuşkusuz ilk yarının en başarılı takımı Galatasaray'dır. 
Hakemler dikkat 
İlk yarıyı lider bitirebilirdik. Bu şansı yakaladık ancak olmadı. Önemli olan ligin sonunda lider olmak. Ama oynadığımız futbol ve yaptığımız mücadele ile liderliği hakettiğimize inanıyorum. Hakemler hakkında çoğu zaman sustum. Öyle bir noktaya geldik ki sustukça üstünüze geliyorlar. İkinci yarıda hakemlerin daha dikkatli davranması gerek. 
Zirve yine 4 büyüklerin 
Türkiye liginde artık kolay takım yok. Her takım özellikle kendi evlerinde gerekli mücadeleyi yapıyor. Büyük takımlara karşı daha iyi mücadele ediyorlar. Ancak dört büyük diye adlandırdığımız takımlar zirvede yine yalnız kaldı. Şampiyonluk yarışının son haftaya kadar devam edeceğine inanıyorum. En istikrarlı olan takım ipi göğüsleyecektir. 
Yaralarımızı saracağız 
Biz devre arasını en iyi şekilde değerlendirerek ikinci yarıya bomba gibi gireceğiz. Devre arası en çok bize yarayacak. Sakatlarımız düzelecek. Bir de Şampiyonlar Ligi'nden elenmenin şoku var. Bunu da aşacağız. Bütün yaralarımızı devre arası kamplarında saracağımıza inanıyorum. İkinci yarıda çok daha diri bir G.Saray, lige damgasını vuracak.'' 
