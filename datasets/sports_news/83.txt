Metzelder ümidini kesti

İspanya Birinci Futbol Ligi (La Liga) takımlarından Real Madrid'in defans oyuncusu Christoph Metzelder, kulübünün, sezon sonunda sona erecek sözleşmesini uzatacak gibi görünmediğini söyledi.


Real Madrid'e 2007 yılında Alman Borussia Dortmund'dan katılan Alman futbolcu, dün düzenlenen basın toplantısında, Real Madrid'deki geleceğinden ve 2010 Dünya Kupası finallerinde Almanya Milli Takımı'nda yer alma konusunda umutlu konuşmadı.
Birçok futbolcunun iyimser olduğunu, ancak kendisinin gerçekçi düşündüğünü ifade eden Metzelder, “Kulübümün, sezon sonunda sözleşmemi yenileyeceğini düşünmüyorum” dedi.
Metzelder, ara transfer döneminde Real Madrid'ten ayrılmayı düşünmediğini, zira Alman kulüplerinin, 5 ay sonra serbest oyuncu statüsüne geçecek bir futbolcu için para ödemek istemeyeceklerini de belirtti.
2010 Dünya Kupası finalleri için de karamsar konuşan Alman futbolcu, “Teknik direktör Joachim Löw ile konuşmadım, zaten beni kadroya dahil etmek istediğini de düşünmüyorum” ifadelerini kullandı.
29 yaşındaki futbolcu, milli takım formasını en son 2008 Avrupa Futbol Şampiyonası'nda İspanya'ya 1-0 yenildikleri final maçında giymişti.
