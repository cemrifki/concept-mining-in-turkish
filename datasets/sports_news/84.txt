Batuhan ile ilgileniyoruz
Eskişehirspor Başkanı Halil Ünal, Beşiktaşlı futbolcu Batuhan Karadeniz ile problemlerinin olmadığını belirterek, “Beşiktaş Kulübü Başkanı Yıldırım Demirören, Batuhan transferinin gerçekleşmesi için zaman istedi” dedi.

Halil Ünal, düzenlediği basın toplantısında, Eskişehirspor'un bu sezona bir hedef ve ilke doğrultusunda çıktığını belirterek, transfer politikasını da hedefleri olan oyuncuları takıma katma yönünde kurduklarını kaydetti.

Eskişehirpor'un ofansif yapıda bir kadro kurduğunu ifade eden Ünal, şöyle konuştu: “Sezonun ilk 7 haftasını, oyuncularımızın yüksek performansları sayesinde yenilmez şekilde bitirdik. Daha sonra Mehmet Yılmaz'ın, Ümit Karan'ın, Youla'nın ve Serdar'ın sakatlanması takımı olumsuz yönde etkiledi. Yedinci haftadan sonra gol yollarında sıkıntı yaşamaya başladık. Ligi ilk altıda bitirip, UEFA Kupası'na gitmeyi hedefleyen bir takım oluşturduk. Eskişehirspor, UEFA'ya giderse oyuncuların maaşları ve primleri dışında 1,5 milyon dolar vereceğiz. Hedefimizden kopmadık. Sakatlanan oyuncularımızın takıma dönmesiyle ikinci yarıya güçlü bir şekilde döneceğiz.”

“YOULA'YI BİZ AFFETSEK ARKADAŞLARI AFFETMEZ”

Ünal, Eskişehirspor'un, 10 Ocak 2010'da sahasında Ziraat Türkiye Kupası maçında karşılaşacağı Fenerbahçe'yi yenmek zorunda olduğunu belirterek, oyuncularının kupada çeyrek finale kalmak için elinden gelen mücadeleyi göstereceğini bildirdi.

Eskişehirspor'un ikinci yarıda takıma yeni takviyelere yapacağını anlatan Ünal, şöyle devam etti: “Özellikle ofansif bölgede forma yarışını tekrar kızıştıracak transferler yapacağız. İki yerli ve iki yabancı oyuncuyla anlaşma aşamasındayız. Söz konusu arkadaşlarımızı en kısa sürede takıma kazandıracağız. Batuhan ile ilgilendiğimiz doğru. Batuhan ile problemimiz yok, Beşiktaş Kulübü Başkanı Yıldırım Demirören, Batuhan transferinin gerçekleşmesi için zaman istedi. Batuhan, Eskişehirspor forması giymek istiyor. Youla'yı kesinlikle kadromuzda düşünmüyoruz. Youla, bu sezon takıma hiç katkı sağlamadı. Antalyaspor ile yapacağımız kupa maçı öncesi kampa gelmemesi bardağı taşırdı. Youla'yı biz affetsek arkadaşları affetmez. Çok büyük emeklerle transfer ettiğimi Youla'yı artık takımda düşünmüyorum. Şu anda Youla'yı satıyoruz. Talipli kulüpler varsa Youla için pazarlığa açığız.”
