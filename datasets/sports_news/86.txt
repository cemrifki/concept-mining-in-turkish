Beşiktaş hazırlıklara 7 eksikle başladı
Turkcell Süper Lig'in ilk yarısını 5. sırada tamamlayan Beşiktaş, ikinci yarı hazırlıklarına erken başladı ve ilk antrenmanını gerçekleştirdi.

İlk yarının bitmesinin ardından sadece 7 gün izin yapabilen siyah-beyazlı oyuncular, teknik direktör Mustafa Denizli yönetiminde ikinci yarının ilk antrenmanını bugün yaptı.

BJK Nevzat Demir Tesisleri'nde gerçekleştirilen ve takım halinde koşularla başlayan idmanda siyah-beyazlı oyuncular, daha sonra pas çalışması yaptı. Futbolcular, yarım sahada iki devreli çift kale taktik maçı yaparak ilk idmanı tamamladı.

7 OYUNCU SAKAT

Siyah-beyazlı takımın ikinci yarının ilk antrenmanına sakatlıkları bulunan ve hasta olan 7 oyuncu katılamadı.

Uzun süreli sakatlık yaşayan ve tedavisini ülkesi Arjantin'de sürdüren Delgado'nun yanı sıra diğer sakat oyuncular Ferrari, Hakan, Rüştü, İbrahim Kaş ve Holosko ile gribal enfeksiyon geçiren Erkan antrenmanda yer almadı. Holosko ise takımdan ayrı koşu yaparken, diğer oyuncuların ise tedavisine devam edildi.

BATUHAN DA YOK

Beşiktaş'ta ilk yarıda şans bulamayan ve takımdan ayrılmayı düşünen Batuhan Karadeniz de antrenmana katılmadı.

Teknik direktör Mustafa Denizli, yapılan antrenman sırasında basın mensuplarıyla gerçekleştirdiği sohbette genç oyuncunun, kafasında transfer olduğunu açıkladı.

Bu arada, siyah-beyazlı takımın antrenmanı öncesi Hollanda Beşiktaşlılar Derneği'nden bazı genç taraftarlar, teknik direktör Mustafa Denizli'ye çiçek vererek, futbolcularla bir araya geldi.

Öte yandan Beşiktaş, ikinci yarı hazırlıklarını bu akşam gerçekleştireceği antrenmanla sürdürecek.
