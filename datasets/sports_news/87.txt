Transfere gerek yok biz bize yeteriz

Beşiktaş Teknik Direktörü Mustafa Denizli, Süper Lig'in ikinci yarısının ilk antrenmanında basın mensuplarıyla bir sohbet gerçekleştirdi.


Bu sabah Nevzat Demir Tesislerinde yapılan antrenman sırasında basın mensuplarının sorularını yanıtlayan Denizli, ilk olarak sakatlığı sebebiyle Barcelona'da tedavisini devam ettiren Delgado konusuna açıklık getirdi.
"DELGADO YA SAĞLAM DÖNECEK, YA DA HİÇ DÖNMEYECEK"
Mustafa Denizli, Delgado'nun İstanbul'a ne zaman dönüp dönmeyeceği sorusuna,"Delgado ya sağlam dönecek, ya da hiç dönmeyecek" cevabını verdi.
Denizli, şöyle konuştu:
"Delgado'nun kasığındaki sakatlığı ile ilgili bazı ağrıları oluyor. Şu anda ameliyat olduğu bölgesinde 1 cm'e yakın bir yırtık var. Barcelona'da bu sakatlığın tedavisini sürdürüyor. Kendisinin orada 20 günlük bir süreçten geçmesi gerekecek. Büyük ihtimalle Antalya kampının ardından İstanbul'a gelmiş olacaktır. Tabi Delgado'nun Mayıs ayına kadar, yani sezon sonuna kadar hazır olamama durumu da var. Önümüzdeki 1 aylık süreçte kesin durumu ortaya çıkacak. Ama ben Delgado ile ilgili kararımı Ocak ayının 15'ine kadar vermiş olurum. Çünkü bu işi kısa bir sürede netleştirmemiz lazım."
"RAMAZAN ÖZCAN, İÇİNDE BULUNDUĞUMUZ ŞARTLARA EN UYGUN İSİMDİ"
Denizli, 6 aylığına Hoffenheim takımından kiralanan kaleci Ramazan Özcan ile ilgili şunları söyledi: "İstediğimiz kaleciyi renklerimize kattık diyebilirim. Şartlar ve içinde bulunduğumuz durum çerçevesinde iyi bir transfer yaptık. Hakan en az 2 ay yok. Rüştü'nün tam olarak dönüş tarihi belli değil. Böyle bir durumda riske girmeyi göze alamazdık. Yapmamız gerekeni yaptık."
"BENİM GUTİ İÇİN İSPANYA'YA GİTTİĞİMİ İDDİA EDEN GAZATENİN ADI GALİBA AS DEĞİL 'ASPARAGAS' GAZATESİ"
Tecrübeli teknik adam kendisinin geçtiğimiz günlerde İspanya'ya giderek Real Madrid'li futbolcu Guti'nin transferiyle ilgili görüşmeler yaptığını iddia eden İspanya'nın AS gazetesine gönderme yaparak, "O gazetenin adı As değil 'Asparagas' galiba. Benim böyle bir görüşmem olmadı" dedi.
"TRANSFERE İHTİYACIMIZ YOK, BİZ BİZE YETERİZ"
Denizli, devre arsası transfer çalışmaları ile ilgili ise şunları söyledi.
"Bizim gelecek oyunculara ihtiyacımız yok. Sadece bizden ayrılmak isteyen olursa onlara yardımcı oluruz. Biz bize yeteriz."
Denizli, kendisi hakkında alt yapıyla ilgilenmediğini yönünde açıklamalarda bulunan A2 takımının eski sorumlusu Sergen Yalçın'ın hakkında bir açıklama yapmazken, A2 takımının yeni sorumlusu Gökhan Keskin ile bir görüşme yaptığını belirtti.
Tecrübeli teknik adam, "Beşiktaş camiası şunu bilsin. Ben oynamaya hazır olan veya Beşiktaş'a katkı yapacağını düşündüğüm bir oyuncuyu görürsem hiç düşünmem A takım alırım. Bu konuda kimsenin kafasında soru işareti kalmasın" şeklinde konuştu.
Mustafa Denizli, bir gazetecinin 'yeni yıldan beklentileriniz nedir? sorusuna, "Her şeyin eskisi gibi olmasını bekliyorum" cevabını verdi.
"YENİ YILDA HER ŞEYİN ESKİSİ GİBİ OLMASINI BEKLİYORUM"
Denizli, bir süredir sakat olan Holosko'nun Antalya kampında antrenmanlara başlayabileceğini söylerken, başka bir takıma kiralık olarak gideceği yönünde haberler çıkan Batuhan hakkında ise net bir durum olmadığını sözlerine ekledi.
