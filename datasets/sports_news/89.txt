Türkiye'den çok umutluyum
UEFA Hakem Komitesi'nin Türkiye'den sorumlu Hollandalı üyesi Jaap Uilenberg, hakemlerin medya ve kulüplerin baskısıyla karşı karşıya kaldığı ortamın sadece Türkiye'de bulunmadığını, hakemlikte zirveye yükselmeyi hedefleyenlerin bu baskıları göz önüne alması gerektiğini ifade etti.

Tam Saha Dergisi'nin ocak ayı sayısında röportajı yer alan Uilenberg, bu yöndeki bir soruya, “Böyle bir ortam sadece Türkiye'de yok. Üst seviye liglerin hepsinde hakemler, medya ve kulüplerin baskısıyla karşılaşır. Hakemliğe başlayan ve zirveye yükselmeyi hedefleyen hakemler, bunu göz önüne almalı ve bu baskının işlerinin bir parçası olduğunu bilmeli. Doğru ve adil yorumları, olumsuz olsa bile dikkate almalılar. Haksız ve gerçeklikten uzak yorumlara ise kulak asmamalılar” yanıtını verdi.

Uilenberg, Türkiye'nin organizasyonel anlamda UEFA Hakem Konvansiyonu'na üye olduğunu, bunun da UEFA'nın Türkiye'deki hakemlik müessesesinin organize ediliş şeklini onayladığı anlamına geldiğini kaydederek, “Türkiye doğru yolda ilerliyor” dedi.

Hakem komitesi üyesi olarak sorumluluğunda 5 ülkenin bulunduğunu anlatan Uilenberg, “Unutulmamalı ki hakemlik konusunda uzun yıllar yeterli derecede çalışma yapılmamış. Bu da Türk hakemlerinin kalitesi üzerinde olumsuz bir etki oluşturmuş. Bu durum, onların Avrupa hakem camiasındaki yerlerini de negatif yönde etkilemiş. Ama mevcut Merkez Hakem Kurulu ve Futbol Geliştirme Merkezi birlikte çok iyi çalışıyor. Bunun olumlu etkisi olacaktır ama bu biraz zaman alacaktır. Gerçekten Türkiye'den çok umutluyum” şeklinde ifadeler kullandı.

Hollandalı üye, kendi ülkesinde de hakemlerin profesyonel olmadığını, yüzde 50 kendi işleriyle, yüzde 50 de hakemlikle ilgilendiğini belirterek, “Bence en iyi sistem yarı profesyonel olanı. Böylelikle hakemleri ayda 2-3 kez toplantılara çağırabiliyoruz. Hakemler her gün idman yapabiliyor ve maçlara hazırlanabiliyor. Ayrıca, başka bir işleri olması iyi bir şey, çünkü hakemliği bıraktıktan sonrası için de hazır olmalılar” görüşünü dile getirdi
