Yeni yıla başarılı başlangıç yapacak

Teniste, erkekler dünya sıralamasının 7 numaralı ismi Amerikalı raket Andy Roddick, 2010 sezonuna başarılı bir başlangıç yapacağından umutlu.

Dünya sıralamasının eski 1 numarası ve şu anki 7 numaralı ismi Andy Roddick, dizindeki sakatlığın çok iyi olmadığını, ancak 2010 tenis sezonuna “Uluslararası Brisbane Tenis Turnuvası” ile birlikte başarılı bir başlangıç yapma konusunda umutlu olduğunu belirtti.

Sezonun ilk grand-slam turnuvası Avustralya Açık'a hazırlık turnuvalarından biri olan “Uluslararası Brisbane Tenis Turnuvası” gelecek hafta Avustralyalı ünlü tenisçi Patrick Rafter'in adını taşıyan kortlarda yapılacakken, Amerikalı raket Roddick, turnuvanın 1 numaralı seri başı durumunda.

Roddick, dizindeki rahatsızlık nedeniyle geçen Kasım ayında, Londra'daki “ATP World Tour” finallerine katılamamıştı.
27 yaşındaki raket, geçen sezon Avustralya Açık'ta yarı finale yükselirken, Wimbledon finalinde İsviçreli Roger Federer ile 5 set süren ve 16-14 rakibinin üstünlüğüyle sonuçlanan tarihi bir maça imza atmıştı.

