Kulübümüz adeta bir sporcu yuvası

Aroma Erkekler Voleybol Birinci Ligi takımlarından SGK'da, baş antrenör Mehmet Şekeryapan, geride kalan ilk devreyi değerlendirdi.

Ligde İstanbul Büyükşehir Belediyesi'nin liderliğiyle biten ilk devre sonunda, sezon başında hedefledikleri noktaya yakın olduklarını belirten Şekeryapan, “İlk yarı hedefimiz 20-21 puanla 4 veya 5'incilikti, oysa 15 puanla 7. sıradayız” dedi.

Hedefledikleri 5. sırada bulunan takımla aralarındaki puan farkının sadece 2 olduğunu ifade eden Şekeryapan, 2. devre hedefledikleri noktada olacaklarını söyledi. Bu sezon, geçen sezona göre daha elit ve kendilerini daha iyi temsil edecek bir kadro oluşturduklarını anlatan Şekeryapan, “3 elit yabancı ve 3 yeni transferin dışında 6 oyuncumuz kendi alt yapımızdan yetişti. Bu bize gurur ve mutluluk veriyor” diye konuştu.

Deplasmanlı ligin en eski ve tek ihtisas kulübü olduklarını dile getiren Mehmet Şekeryapan, şöyle devam etti:
“Şu an ligdeki İstanbul Büyükşehir Belediyesi ile SGK, en köklü ve yaşatılması zorunlu kulüplerdir. Kızlar ile erkeklerde minik, küçük, yıldız ve gençlerde faaliyet gösteren kulübümüz adeta bir sporcu yuvasıdır. Kulübümüzden çok sayıda milli sporcu, teknik adam ve elit iş adamı yetişti. Semih Oktay, Murat Özer, Orhan Yavuz, Yavuz Kılıç, Erol Karadoğan, Nural Dinç, Ender Kurt, Doğan Başol, Vedat Uzgit, Gökhan Öner ve Metehan Kartaltepe buna örnek verilebilir.”

“VOLEYBOLA BAKIŞ AÇISI DEĞİŞTİ”

Türkiye'de voleybola bakış açısının değiştiğini, sadece bayanlarda değil erkeklerde de alınan başarılı sonuçların ilgi çektiğini vurgulayan Şekeryapan, “Türk voleybolu dünya voleyboluna çok yaklaştı. Türk oyuncular ve antrenörler çok değerli. Önceki yıllarda organizasyonda eksiklerimiz vardı, ancak Voleybol Federasyonu'nun (TVF) son yıllarda yaptığı organizasyonlarla bu açık da kapatıldı” diye konuştu.

Voleybolun gerek kulüpler gerekse basında hak ettiği ilgiyi görmediğinden yakınan Mehmet Şekeryapan, şunları söyledi:

“Bu da yavaş yavaş değişiyor. TVF'nin çalışmalarıyla TV kanallarındaki yayınlar çok gelişme sağladı. Tabii ki başarı da önemli, ama artık Avrupa ve dünyada oynanan oyunla aramızda fark kalmadı. Bu Türk voleybolu açısından çok önemli bir gelişmedir.”
