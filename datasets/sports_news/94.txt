Yılmaz hocama minnettarım

Turkcell Süper Lig'in ilk yarısında gösterdiği performansla Türkiye'de ara transferin gözdesi haline gelen Barış Başdaş (19), gelecekle ilgili planlarını anlattı.


Devre arası tatilini ailesinin yaşadığı Köln'de geçiren genç futbolcu, transfer dedikodularının yanı sıra Kasımpaşaspor, Yılmaz Vural ve milli takım ile ilgili açıklamalarda bulundu. 
"BENİ İSTEYEN KULÜBÜMLE GÖRÜŞMELİ"
Ara transfer haberlerinde adı özellikle Galatasaray ve Trabzonspor ile anılan genç yıldız şunları söyledi:
"Transfer teklifleri almak her futbolcunun hoşuna gider. Bu haberler beni de mutlu ediyor. Ama performansımın etkilenmemesi için bunlara kulak asmıyorum. Bu konularla menajerim ve kulübüm ilgileniyor. Teklif yapan varsa da ilk olarak kulübüme başvurmalı. Bunlar nasip-kısmet işleri, olacağı varsa olur. Sonuç olarak ben de dört büyüklerde oynamak isterim."
"YILMAZ VURAL BANA GÜVENDİ"
Almanya'da FC Köln ve Alemannia Aachen alt yapılarında forma giyen Barış, Kasımpaşa'ya gelişi ve ilk yarı performansıyla ilgili ise şöyle konuştu:
"En büyük hayalim profesyonel sözleşme yapmaktı. Beni keşfeden Kasımpaşaspor Futbol Şube Sorumlusu Mehmet Süha Sidal sayesinde bu hayalim gerçekleşti. Bana verilen destek beni çok mutlu etti. Ancak ilk dört hafta kadroya giremedim. Ardından Yılmaz Vural'ın takımın başına gelmesiyle her şey değişti. Gelir gelmez bana forma verdi. Yılmaz hocaya minnettarım. O gençlere çok önem veriyor. Bana 'Çık sahaya, rahat ol ve topunu oyna' dedi. Bana hep destek oldu. Onun ve kulübümün sayesinde Türkiye'de adım duyulmaya başladı. Onlara çok şey borçluyum."
Kasımpaşa'nın son haftalarda büyük bir çıkış göstermesine de değinen genç yıldız, "İlk altı hafta sıfır çektik. Ama Yılmaz Vural'ın gelişiyle takım içinde bir kenetlenme oldu. Çok iyi maçlar çıkarıp alt sıralardan kurtulduk. Ama daha iş bitmedi. İkinci yarıda da aynı şekilde devam edip ligde kalmak istiyoruz" dedi.
"TÜRKİYE'DE FUTBOL OYNAMAK ZOR"
Türkiye U-18 ve ardından U-21 Milli Takımları'nda da şu ana kadar toplam sekiz kez forma giyen ve otoritelerce milli takımın gelecekteki stoperi olarak gösterilen Barış, Almanya'da yetişen bir futbolcu olarak Türkiye'de futbol oynamanın kolay olmadığını da vurguladı.
"EN BÜYÜK HEDEFİM A MİLLİ TAKIM'DA OYNAMAK"
Kendisine örnek olarak Avrupa'da Manchester United'ın oyuncusu Vidic'i, Türkiye'de ise Galatasaraylı Servet Çetin'i örnek aldığını belirten Barış, milli takım konusunda ise, "Şu an Ümit Milli Takım'da oynuyorum. Ama en büyük hedefim A Milli Takım forması giyebilmek. Tüm gücümle bu hedef için çalışıyorum. İnşallah bu hedefime ulaşırım" ifadesini kullandı.
