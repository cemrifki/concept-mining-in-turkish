Hakemlik hayata tutunmamı sağlıyor

Turkcell Süper Lig yardımcı hakemi Serdar Akçer, Türkiye'de maç yönetmenin Avrupa'dan daha zor olduğunu ifade etti.


Tam Saha Dergisi'nin ocak ayı sayısında röportajı yer alan Akçer, Türkiye'de ve Avrupa'da görev aldığı maçlardan sonra yaşadıklarıyla ilgili yaptığı kıyaslamada, “Türkiye'nin bir medya gerçeği var. Yurt dışında bir maça gittiğinizde, müsabaka biter, uçağa biner dönersiniz ve her şey orada kalır. Ama Türkiye'de durum farklı. Maçtan döndüğünüzde de hayat devam ediyor. Bir işiniz, bir çevreniz var. Sizi tanıyan insanlar o maçı devam ettiriyor” dedi.
Merkez Hakem Kurulu'nun (MHK) hakemlere yönelik psikolojik destek ve eğitiminin çok önemli olduğunu ifade eden Akçer, şöyle konuştu:

“Birisi elinde gazeteyle geliyor ve 'Bak senin için şunu yazmışlar' diyebiliyor. Sonuçta biz taş veya herhangi bir nesne değil, insanız, duygusal yaratıklarız. Dolayısıyla 'Ben etkilenmem' deseniz de olumlu ya da olumsuz etkileniyoruz. İşte bu etkilenmeyle başa çıkmak sizin profesyonelleşmeniz ve eğitiminizle alakalı. MHK bu konuda bize çok yardımcı oluyor. Sadece hakem eğitimi değil, psikolojik destek ve eğitim de veriyor. Buradaki yöntem de çok önemli. Ben tribünden veya medyadan etkilenmeyi farklı yaşar, farklı bir şekilde engellemeye çalışırım, siz farklı bir yol izlersiniz. MHK'de bize bu konuda sadece yol gösteriyor. Yani bize balık vermiyor, balık tutmayı öğretiyor.”

Turkcell Süper Lig'de yardımcı hakemliğin yanı sıra plaj futbolunda FIFA hakemliği yapan Serdar Akçer, 1999'da Kocaeli'de yaşadığı deprem sonrası göçük altında kaldığını, 17 Ağustos'u 2. bir doğum günü olarak gördüğünü ifade ederek, “O depremde 17 akrabamı ve öğretmenlerimden tutun da okul ve hakem arkadaşlarıma kadar 25 yakın dostumu kaybettim. Benim için hayatta bir kırılma noktasıydı. Hakemliği bu kadar sevmemin sebeplerinden birisi de bu depremdi belki. O travmayı atlatmamda birinci öncelik ailem ve arkadaşlarımsa, ikincisi de hakemlikti. Hayata tutunmamı sağlayan önemli faktörlerden birisi hakemlik. Bu nedenle önem veriyorum, özveri gösteriyorum. Ailemden, işimden, özel hayatımdan kısıp hakemliğe vakit ayırıyorum” şeklinde ifadeler kullandı.
